

   32  <>元‧朱震亨著‧‧脈訣指掌病式圖說

                               建檔：行政院衛生署中醫藥委員會　何威德技正


  ==大標題==  題丹溪重脩脈訣。

莊子曰，生非吾有也，乃天地之委和，性非吾有也，乃天地之委順，黃帝曰，人之
生也，懸命於天，受氣於地，氣以成形，理亦賦焉，劉子曰，民受天地之中以生，
故肖天地之形，天之陽在南，而陰在北，故清陽之，七竅皆見於面，濁陰之二竅皆
出於下，地之陽在北，而陰在南，故三陽之脈，皆聚於背，三陰之脈聚於胸腹，況
乎脈者，天地之元性，男子之寸脈盛而尺脈弱者，肖乎天也，女子之尺脈盛，而寸
脈弱者，肖乎地也，秦越人乃以男子生於寅，女子生於申，三陽從天生，三陰從地
長，謬之甚矣。遂令百犬吠聲流至於今，千有餘年，莫有能正其謬者，獨先生以神
明之資，洞燭物理，乃推本律法混合天人而著論闢之，使千載之誤一旦昭明，豈不
韙哉。

歲在戊申門生龍丘葉英題。

  ==大標題==  脈訣指掌病式圖說  元  丹溪朱震亨著。

  ==論脈法配天地。

昔軒轅黃帝之體天治民也，使伶倫截嶰谷之竹作黃鍾律管，以候天之節氣，以觀其
太過，不及，修德以禳之命，岐伯取氣口作脈法，以候人之動氣，以察其太過，不
及，設九針藥石，以調之，故黃鍾之數九分，氣口之數亦九分，律法曰天地之數，
始於一，終於十，其一三五七九為陽，九者陽之成數也，其二四六八十為陰，十者
陰之成數也，黃鍾者陽聲之始也，陽氣之動也，故其數皆九，分寸之數，具於聲氣
之元，不可得而見，及斷竹為管吹之而聲和，候之而氣應，然後寸之數，始形焉，
此陽唱而陰和，男行而女隨，邵子曰，陰者陽之影，故脈之動也，陽得九分，而盛
陰得一寸，而弱其吻合於黃鍾者，以民受天地之中以生，故肖天地之形，且天地之
道，陽健而陰順，陽強而陰弱，陽明而陰晦，天不足西北，故西北傾而東南昂，人
肖之左耳目明於右耳，目在上者，法乎天地不滿東南，故東南陷下而西北瓏起，人
肖之右手足強於左手足，在下者法乎地，天之陽在南，而陰在北，故男子寸脈盛而
尺脈弱，地之陽在北，而陰在南，故女子尺脈盛而寸脈弱，肖天地之陰陽也，聲音
律呂無不然者，黃鍾者，氣之先兆，故能測天地之節候，氣口者，脈之要會，故能
知人命之死生，實為醫學之先維流注一身而變化萬端，皆欲取之三部九候之中，其
難也可知矣，世之俗醫誦高陽生之妄作，欲以治病求十全之效，其不殺人幾希矣，
凡我同志宜精，宜明，然以習俗久，姑從舊，以寸關尺分三部，詳列手圖於後。

  ==三部九候圖說。

三部者，從魚際至高骨一寸，名曰寸口，自寸至尺名尺澤，故曰尺中，寸後尺前名
曰關，陽出陰入，以關為界，又云，陰得尺內一寸，陽得寸內九分，從寸口入六分
為關分，從關分又入六分為尺分，故三部共一寸九分。

  ==九候浮中沉。

一部分三候，三三為九候。

  ==學診例。

凡欲診脈，先調自氣，壓取病人，息以候其遲數，過與不及，所謂以我醫彼，智與
神會，則莫之敢違。

凡診脈須先識脈息兩字，脈者神也，息者氣也，脈不自動為氣使，然所謂長則氣治
，短則氣病也。

凡診脈須識人迎，氣口以辦內外因，其不與人迎氣口相應為不內外因，所謂關前一
分，人命之主。

凡診脈，須先識五藏，六經本脈，然後方識病脈，歲主藏害，氣候逆傳，陰陽有時
與脈為期，此之謂也。

凡診脈，須認取二十四字名狀與關前一分相符，推說證狀，與病者相應，使無差忒
庶可依原治療。

  ==手式寸尺內外圖說。

  ==右五藏所屬寸尺部位。

左寸外以候心，內以候膻中，右寸外以候肺，內以候胸中。

左關外以候肝，內以候膈中，右關內以候脾，外以候胃脘。

左尺外以候腎，內以候腹中，右尺外以候心主，內以候腰。

釋曰，五藏六府，十二經絡，候之無踰三部，要之前布六經，乃候淫邪入自經絡而
及於藏府，後說五藏乃候七情內鬱，自藏府出而應於經內外之辨，熲然明白學診之
士，當自此始，外因雖自經絡而入，必及於藏府，須識五藏六府所在，內因鬱滿於
中，亦必外應於經，亦須循經說證，不可偏局執見，故經云，上竟上胸候中事也，
下竟下腰足中事也，不可不通。

  ==陰陽相乘，覆溢關格圖說。

難經曰，脈有太過有不及，有陰陽相乘，有覆有溢，有關有格，謂也。丹溪先生曰
：陰乘陽則惡寒，陽乘陰則發熱。

關之前者，陽之動也，脈當見九分而浮，過者法曰太過，減者法曰不及，太過不及
者，病遂上逆寸為溢，為外關內格，此陰乘陽之脈也；經曰，陰氣太盛，則陽氣不
得相營也，以陽氣不得營於陰，陰遂上出而溢於陽之分，為外關內格也，外關內格
，謂陽外閉而不下陰從內出而格拒其陽，此陰乘陽位之脈也。關以後者，陰之動也
，脈當見一寸而沉，過者法曰太過，減者法曰不及，太過不及者病遂下入尺為覆，
為內關外格，此陽乘陰之脈也；經曰，陽氣太盛則陰氣不得相營也，以陰氣不得營
於陽，陽遂下陷而覆於尺之分，為內關外格，內關外格為陰內閉而不上陽，從外入
以格拒其陰，此陽乘陰位之脈也。故曰覆溢，而覆者如物之覆，由上而傾於下也，
溢者如水之溢，由下而逆於上也，是其真藏之脈，人不病而死也。

  ==總論脈式。

經云，常以平旦，陰氣未動，陽氣未散，飲食未進，經脈未盛，絡脈調勻，乃可診
有過之脈，或有作為，為停食頃俟定，乃診，師亦如之。

釋曰，停寧俟之即不拘於平旦，況倉卒病生豈特平旦，學者知之。

經云，切脈動靜而視精明，察五色，觀五藏有餘不足，六府強弱，形之盛衰，可以
參決死生之分。

釋曰，切脈動靜者，以脈之潮會必歸於寸口三部，診之左關前一分為人迎，以候六
淫外傷，為外所因；右關前一分為氣口，以候七情內鬱，為內所因，惟其所自用肯
經常為不內外因，三因雖分，猶乃未備，是以前哲類分二十四字，所謂七表八裏九
道，雖名狀不同，證候差別，皆以人迎一分而推之與三部相應而說，證則萬無一失
也。

  ==陳氏辯三藏本脈，息數尺度。

人之脈者，乃血之隧道也，非氣使則不能行，故血為脈，氣為息，脈息之名自是而
分呼吸者，氣之籥動應者，血之波瀾，其經以身寸度之計，十六丈二尺，一呼脈
再動，一吸脈亦再動，呼吸定息，脈五動，閏以太息，則六動，一動一寸，故一息
脈行六寸，十息六尺，百息六丈，二百息十二丈，七十息四丈二尺，計二百七十息
，漏水下二刻，盡十六丈二尺，營周一身，百刻之中得五十營，故曰，脈行陽二十
五度，行陰亦二十五度也，息者以呼吸定之，一日計一萬三千五百息，呼吸進退既
遲於脈，故八息三分三毫三釐，方行一寸八，十三息三分三毫行一尺八，百三十三
息三分行一丈八，千三百三十三息行十丈餘六丈二尺，計五千一百六十七息，通計
一萬三千五百息方行盡一十六丈二尺，經絡氣周於一身，一日一夜大會於風府者是
也；脈神也，陽也，陽行速，猶太陽之一日一周天，息氣也，陰也，陰行遲，猶太
陰之一月一周天，如是則應周天之常度，配四時之定序，春肝脈弦細而長，夏心脈
浮大而洪，長夏脾脈軟大而緩，秋肺脈浮濇而短，冬腎脈沉濡而滑，各以其時而候
，旺相休囚脈息無不及太過之患，故曰平人，以五藏六府皆稟氣於胃，故脈以胃氣
為本，氣以黃色為生，取其資成也，合本藏氣三分，參以弦洪緩濇沉，則為平脈，
若真藏脈見，則不從矣，參以形色廣加後說。

足厥陰肝脈，在左關上，弦細而長；足少陰腎脈，在左尺中，沉濡而滑；足太陰脾
脈，在右關上，沉軟而緩；足少陽膽脈，在左關上，弦大而浮；足陽明胃脈，在右
關中，浮長而滑；足太陽膀胱脈，在左尺中，洪滑而長；手厥陰心主包絡，在右尺
中，沉弦而敦；手少陰心脈，在左寸口，洪而微實；手太陰肺脈在右寸口，濇短而
浮；手少陽三焦脈，在右尺中，洪散而急；手陽明大腸脈，在右寸口，浮短而滑；
手太陽小腸脈，在左寸口，洪大而緊；此手足陰陽六經脈之常體，及其消息盈虛，
則變化不測，運動密移與天地參同，彼春之煖為夏之暑，彼秋之忿為冬之怒，四變
之動，脈與之應者，乃氣候之至脈也。

  ==素問六氣主合至脈。

十二月大寒至，二月春分為初之氣，厥陰風木主令，經云，厥陰之至，其脈弦（一
云沉短而散）。

春分至，四月小滿為二之氣，少陰君火主令，經云，少陰之至，其脈鉤（一云緊細
而微）。

小滿至，六月大暑為三之氣，少陽相火主令，經云，少陽之至，大而浮（一云乍疏
乍數乍短乍長）。

大暑至，八月秋分為四之氣，太陰濕土主令，經云，太陰之至，其脈沉（一云緊大
而長）。

秋分至，十月小雪為五之氣，陽明燥金主令，經云，陽明之至，短而濇（一云浮大
而短）。

小雪至，十二月大寒為六之氣，太陽寒水主令，經云，太陽之至，大而長。

本脈至脈，雖識體狀，又須推尋六氣交變，南政北政，司天在泉，少陰之脈應與不
應，詳細而推知，萬無一失也。

已丑已未二太歲，太陰司天，少陰在左，少陽在右，故左肘脈不應

辰戍二歲太陰在泉，少陰在右，少陽在左，故右尺脈沉細不應。

已亥二歲，厥陰司天，太陽在左，少陰在右，右手寸口脈沉細不應。

寅申二歲，厥陰在泉，太陽在右，少陰在左，左手尺脈沉細不應。

子午二歲，少陰司天，厥陰在左，太陰在右，兩手寸脈俱沉細不應。

卯酉二歲，少陰在泉，太陰在左，厥陰在右，故兩手尺脈俱沉細不應。

丑未二歲，太陰司天，少陰在左，少陽在右，兩手尺脈俱不應。

辰戍二歲，太陰在泉，少陽在左，少陰在右，左手寸口脈不應。

已亥二歲，厥陰司天，太陽在左，少陰在右，左尺脈不應。

寅申二歲，厥陰在泉，少陰在左，太陽在右，左寸脈不應。

歲當陽明司天，少陰在泉，法當兩尺脈沉細不應而反浮大，兩寸脈當浮大而反沉細
，是太陽與少陰相反，經云，尺寸反者死。

歲當陽明在泉，少陰司天，法當兩寸沉細不應而反浮大，兩尺脈當浮大而反沉細，
是陽明與少陰尺寸相反，經云，尺寸反者死。

北政陽明司天，少陰在泉，法當兩寸沉細不應而反浮大，兩尺脈當浮大而反沉細，
是陽明與少陽尺寸相反，經云，尺寸反者死。

北政少陰司天，陽明在泉，法當兩尺沉細不應而反浮大，兩寸脈當浮大而反沉細，
是陽明與少陰尺寸相反，經云，尺寸反者死。

南政少陽在右，少陰在左，左寸脈當沉細不應而反浮大，右寸脈當浮大而反沉細不
應，是謂左右交，經云，左右交者死。

南政少陽在左，少陰在右，右尺脈當沉細不應而反浮大，左尺脈當浮大而反沉細，
是謂左右交，少陰在右而交於左。

南政太陰在左，少陰在右，右寸脈當沉細不應而反浮大，左寸脈當浮大而反沉細不
應，是謂左右交，少陰在右而交於左。

南政太陽在右，少陰在左，左尺脈當沉細不應而反浮大，右尺脈當浮大而反沉細不
應，是謂左右交，少陰在右而交於左。

北政太陽在左，少陰在右，右寸脈當沉細不應而反浮大，左寸脈當浮大而反沉細，
是謂左右交，少陰在右而交於左。

  ==辯七情鬱發五藏變病脈法。

右手關前一分為氣口者，以候人之臟氣鬱發，與氣兼並過與不及，乘剋傳變必見於
脈者，以食氣入胃，淫精於脈，脈皆自胃氣出，故候於氣口，經曰，五臟皆稟於胃
，胃者五藏之本，藏氣不能自致於手太陰，必因胃氣而至，邪氣勝胃氣衰則病甚，
胃氣絕真臟獨見則死；假如

　春肝，夏心，長夏脾，秋肺，冬腎。

脈弦，　洪，　濡，　　濇，　沉　　　多胃少

曰肝，　心，　脾，　　肺，　腎　　　病

但弦，　洪，　濡，　　濇，　沉　　　無胃氣曰死。

天地草木無土氣不生，人無胃氣則死，胃氣者和緩不迫之狀也。

若其乘剋相勝，雖有胃氣。

而春，夏，長夏，秋，冬。

有濇，沉，弦，　洪，濡　　　脈微見者。

　秋，冬，春，　夏，長夏　　必病。

　濇，沉，弦，　洪，濡　　　甚者為今病。

  ==辯五臟過不及之為病。

觀夫，太過不及脈之大要，迫近而散，不可失機審而調之，為上工矣。學者不可不
審察也。

春肝，  　脈合弦細而長，太過則實強，    令善怒，忽忽眩冒巔疾。

夏心，        洪而微實，      來去皆盛，  身熱膚痛為浸淫。

長夏脾，      沉而濡長，      如水之流，  四肢不舉。

秋肺，        浮而短濇，      中堅傍虛，  逆氣背痛慍慍然。

冬腎，        沉而緊實，      有如彈石，  解脊痛少氣不能言。

不及則微虛，          令人胸痛引背，兩脹滿心煩。

      來不盛去反盛，      上咳唾，下泄氣，九竅不通。

      如鳥之啄，          名曰重強，呼吸少氣，下喘聲。

      毛而微，            心懸如飢中清，脊中痛。

      來去如數，          少腹滿小便變。

人之五臟配木火土金水，以養鬼神意魄志而生怒喜思憂恐故。

因怒，  則魂門弛張，木    氣奮激，肺金    乘之，脈弦濇，

  喜，    神延融溢，火      赫羲，腎水            沉散，

  思，    意舍不寧，土      凝結，肝木            弦弱，

  憂，    魄戶不閉，金      濇聚，心火            洪短，

  恐，    志室不遂，水      旋卻，脾土            沉緩。

此蓋五情，動以不正，侮所不勝，經所謂，不恒其德，恃其能乘而侮之，甚則所勝
來，復侮反受邪，此之謂也。凡怒則魂門弛張，木氣奮激，侮其脾土，甚則子金乘
其肝虛來復母，剋其肝木，是謂侮反受邪，肝脈反濇，濇者肺金也，是猶吳王夫
差之爭盟侮楚，精銳悉行，國內無備，越王勾踐乘其虛而伐之，遂以破吳，吳本侮
楚而越竟破之，侮反受邪，即此義也。

凡喜則神延融溢，火氣赫羲侮其肺金，甚則子水乘其心虛來復母，剋其心火，是
謂侮反受邪，心脈反沉，沉者腎水脈也，故喜甚有暴中之患而暴怒，亦有暴中之患
，皆此意也。

凡久思則意舍不寍，上氣凝結侮其腎水，甚則子木乘其脾土虛來復母，剋其脾土
，是謂侮反受邪，脾脈反弦，弦者肝脈也。

凡久憂則魂門不閉，金氣濇聚，侮其肝木，甚則子火乘其肺虛來復母，剋其肺金
，是謂侮反受邪肺脈反洪，洪者心火脈也。

凡多恐則志室不遂，水氣旋卻侮其胞絡之火，甚則子土乘其腎虛來復母，剋其腎
水，是謂每反受邪腎脈反濡，濡者脾土脈也。

凡悲則傷肺，故肺脈自虛，經曰，悲則氣消，脈虛心火來乘，金氣自虛故悲則淚下
，或因寒飲食之氣上逆，留於胸中，留而不去，久為寒中，或曰肺金乘肝木而為淚
。

凡驚則氣亂，驚則肝氣散亂乘其脾土，故小兒驚則瀉青，大人驚則面青者，肝血亂
而下降，故青其肝脈亦亂，一曰驚則肝氣乘心，大驚者心脈易位向裏，驚氣人心者
多尿血也。

傳授勝剋流變又當詳而論之，故經云，五臟受氣於其能生，傳之於其所勝，氣舍於
其所生死，其所不勝，如

      肝，心，脾，肺，腎

受氣於心，脾，肺，腎，肝。

傳之於脾，肺，腎，肝，心。

氣合於腎，肝，心，脾，肺。

至    肺，腎，肝，心，脾    而死。

則知肝死於肺，候之於秋庚日篤辛日，死餘圖於後。

肝  候於秋　，庚    日篤，辛    日死，舌卷卵縮。

心      冬　，壬          癸          面黑如黎。

脾      春　，甲          乙          內滿唇反。

肺      夏　，丙          丁          皮枯毛折。

腎      長夏，戊  　      已          齒長而枯髮無潤澤。

又如，甲乙，丙丁，戊已，    庚辛，壬癸  日

  則，寅卯，已午，辰戌丑未，申酉，子亥  時死。

凡一日之中又分五時，以別死時之早晏，且脾病甲日，病篤乙日，死則死於寅卯時
，以脾屬土，日時俱屬木，重木剋土，故死於此時，此內傷藏病之傳次也，然暴病
卒發者，不必泥於傳次也，或傳化不以次入者，乃憂恐怒喜思驚，七情並傷於令不
得以，其次傳所以令人大病，此五臟傳變之指要，學者不可不知也。

  ==辯六淫外傷六經受病脈圖說。

左手關前一分為人迎者，以候天之寒暑燥濕風熱，中傷於人，其邪自經絡而入，以
迎納之，故曰人迎；前哲方論謂，太陽為諸陽主，凡感邪則自太陽始，以此考尋經
意，似若不然，風喜傷肝，寒喜傷腎，暑喜傷心包，濕喜傷脾，熱傷心，燥傷肺，
以暑熱一氣燥濕同源，故不別論，以類推之，風當自少陽入，濕當自陽明入，暑當
自三焦入，寒卻自太陽入，故經云，陰為之，主陽與正別於陽者，知病從來，此之
謂也，經云，修已俟，天所以立命也，由是古人調其臟氣而淫邪不入，故先七情而
後六淫，經云，學診之士，必先歲氣，故運氣又先之，以其次第也。

足太陽傷寒，左手尺中與人迎皆浮緊而盛，浮者足太陽脈也，緊者傷寒脈也，盛者
病進也，其證頭項腰脊痛，無汗，惡寒，不惡風。

足陽明傷濕，右手關上與人迎皆濇細而長，濇者足陽明脈也，細者傷濕脈也，長者
病襲也，其證關節疼痛，重痹而弱，小便澀秘，大便飧泄。

足少陽傷風，左手關上與人迎皆弦浮而散，弦者足少陽脈也，浮者傷風脈也，散病
至也，其證身熱，惡風，自汗，項強，滿。

手少陽傷暑，左手尺中與人迎皆洪虛而數，洪者手少陽脈也，虛者傷暑脈也，數者
病增也，其證身熱，惡寒，頭痛狀如傷寒，煩渴。

足太陰傷濕，右手關上與人迎皆濡細而沉，濡者太陰脈也，細者濕脈也，沉者病著
也，其證身熱，腳弱，關節頭痛，冷痹，脹滿。

足少陰傷寒，左尺中與人迎皆沉緊而數，沉者足少陰脈也，緊者傷寒脈也，數者病
傳也，其證口燥，舌乾而渴，背惡寒反發熱，倦怠。

足厥陰傷風，左關上與人迎皆弦弱而急，弦者厥陰脈也，弱者風脈也，急者病變也
，其證自汗，惡風而倦，小腹急滿。

手厥陰心包傷暑，左手尺中與人迎皆沉弱而緩，沉者心包脈也，弱者傷暑也，緩者
病倦也，其證往來寒熱，狀如瘧，煩渴，眩暈，背寒，面垢。

此已上分布六經，感傷外部邪之脈也，除燥熱外，敘此四氣揭圖於左，以為宗兆，
使學者易見，不必再三伸問，若其傳變，自當依六經，別論詳究，所傷隨經說證對
證施治，以平為期，或熱燥傷心肺，亦當依經推明理例調治，如四氣兼並，六經交
錯，亦當隨其脈證審處別白，或先，或後，或合，或併在絡，在經，入表，入裏，
四時之動脈與之應，氣候以時自與脈期，微妙在脈不可不察，察之有紀，從陰陽始
，始之有經，從陰陽生，此之謂也。

吾嘗觀洛書圖，火七在西方，金九居南位者，則西南二方為燥熱之氣明矣，況乎離
為兵戈兌主殺伐平治之世，生氣流行，雨晹以時，兆民不安惡有斯氣，唯淆亂之世
，生氣消息燥熱逆行，五穀不登，山川焦枯，鬼神欠妥，災疹繁興，予目擊壬辰，
首亂已平，民中燥熱者多發熱，痰結，咳嗽，重以醫者不識時變，復投半夏，南星
，以益其燥熱，遂至嗽血，滑涎逆湧，咯吐不已，肌肉乾枯而死者多矣，平人則兩
寸脈不見，兩尺脈長至半臂，予於內外傷辨，言之備矣，今略具數語以足成書，為
六氣全圖。

  ==辯不內外因五用乖違病症。

察脈必以人迎氣口分內外，所因者乃學診之要道也，所以脈讚云，關前一分人迎主
之，然既有三因固不可盡詳而考之於理自備，且如疲極筋力盡神度量，飲食，饑飽
，叫呼走氣，房室勞逸，及金瘡踒折，虎狼，毒蟲，鬼，客忤鬼壓，溺水等外非
六淫，內非七情，內外不收，心屬不內外，雖漢論曰，人迎緊盛傷於寒，氣口緊盛
傷於食，殊不知飲食入胃，能助發宿蘊其所應於氣口者，止由七情鬱發，因食助見
本非宿食能應氣口，且如

宿食            陽陰。

則脈浮大而微濇，數而滑實。

宿食不化        成瘕。

脈則沉緊，      沉重。

皆傷胃也。

宿食窒塞，則上部有脈，下部無脈，其人當吐，不吐者死。此等名證何曾應於氣口
，又如疲極筋力，其脈弦數而實，筋痛則動皆傷肝也，凝思則滑，神耗則散，皆傷
心也，吟誦耗氣，氣濡而弱，叫呼走氣脈散而急，皆傷肺也；房勞失精，兩尺脈浮
散，男子遺精，女子半產，弦大而革，皆傷腎也，右件明文氣口何與，況藏寒蛔厥
脈自微浮及為腎滑；胃虛不食其脈必緩，亦有微濡；五飲停伏浮細而滑，久畜沉積
沉細而軟，形虛自汗脈皆微濡，揮霍變亂脈自沉伏，僵仆墜下脈則細滑，踒折傷損
瘀血在內，疝瘕，癥癖，並五內作痛，脈皆弦緊，中寒癥結，脈則遲濇，五積，六
聚，食飲，痰氣伏留不散，隧道節滯，脈皆促結；三消熱中尺中洪大，癲狂神亂關
上洪疾，氣實脈浮血實脈滑，氣血相搏脈亦沉實，婦人妊娠脈則和滑。

  ==辯祟脈，凡鬼祟附著之脈，兩手乍大乍小，乍長乍短，乍密乍疏，乍沉乍浮，
陽邪來，見脈則浮洪，陰邪來，見脈則沉緊；鬼疰客忤，三部皆滑洪大，嫋嫋沉沉
澤澤，但與病症不相應者，皆五尸鬼邪遁疰之所為也，又如遁尸尸疰，脈沉而不至
寸，或三部皆緊急，如診得此等脈，證雖與人迎氣口相應，亦當分數推尋三因交結
，四季料簡。所謂俾內俾外。不內不外。亦內亦外。亦不內外，脈理微玅，藝能難
精，學然後知所因，此之謂也，然形於朕兆墮於數義，未有不學而能者，未有學而
不成者，宜留心焉，人如忽見異像，驚惑眩亂，脈多失次，急虛，卒中，五藏閉絕
，脈不往來，譬如墮溺，脈不可察，與夫金瘡踒折，頓走血氣，脈亦無準，學者當
看外證，不必拘脈。

  ==辯脈體名狀。

浮者按之不足，舉之有餘，與人迎相應，則風寒在經，與氣口相應，則營血虛損。

沉者舉之不足，按之有餘，與人迎相應，則寒伏陰經，與氣口相應，則血凝腹藏。

遲者應動極緩，按之盡牢，與人迎相應，則溫寒凝滯，與氣口相應，則虛冷沉積。

數者去來促急，一息數至，與人迎相應，則風燥熱煩，與氣口相應，則陰虛陽盛。

虛者遲大而軟，按之豁然，與人迎相應，則經絡傷暑，與氣口相應，則榮衛失本。

實者按舉有力，不疾不遲，與人迎相應，則風寒貫經，與氣口相應，則氣血壅脈。

緩者浮大而軟，去來微遲，與人迎相應，則風熱入藏，與氣口相應，則怒極傷筋。

緊者動轉無常，如紐簍－，與人迎相應，則經絡傷寒，與氣口相應，則臟腑作痛。

洪者來之至大，去之且長，與人迎相應，則寒壅諸陽，與氣口相應，則氣攻百脈。

細者指下尋之，來往如線，與人迎相應，則諸經中濕，與氣口相應，則五臟凝涎。

滑者往來流利，有如貫珠，與人迎相應，則風痰潮溢，與氣口相應，則涎飲凝滯。

濇者參五不調，如雨沾沙，與人迎相應，則風濕寒痹，與氣口相應，則津汗血枯。

弦者端緊徑急，如張弓弦，與人迎相應，則風走疰痛，與氣口相應，則飲積溢疼。

弱者按之欲絕，輕軟無力，與人迎相應，則風濕緩縱，與氣口相應，則筋絕痿弛。

結者往來遲緩，時止更來，與人迎相應，則陰散陽生，與氣口相應，則積阻氣節。

促者往來急數，時止復來，與人迎相應，則痰壅陽經，與氣口相應，則積留胃腑。

芤者中空傍實，如按慈蔥，與人迎相應，則邪壅吐衄，與氣口相應，則榮虛妄行。

微者極細而軟，似有若無，與人迎相應，則風暑自汗，與氣口相應，則微陽脫泄。

動者在關如豆，厥厥不行，與人迎相應  則寒疼冷痛，與氣口相應，則心驚膽寒。

伏者沉伏不出，著骨乃得，與人迎相應，則寒濕痼閉，與氣口相應，則凝思凝神。

長者往來流利，出於三關，與人迎相應，則微邪自愈，與氣口相應，則藏氣平治。

短者按舉似數，不及本部，與人迎相應，則邪閉經脈，與氣口相應，則積遏藏氣。

濡者按之不見，輕手乃得，與人迎相應，則寒濕散漫，與氣口相應，則飧泄緩弱。

革者沉伏實大，如按鼓皮，與人迎相應，則中風暑濕，與氣口相應，則半產脫精。

散者有陽無陰，按之滿指，與人迎相應，則淫邪脫泄，與氣口相應，則精血敗耗。

代者藏絕中止，餘藏代動，無問內外所因，得此必死。

  ==辯七表脈病證。

浮為在表，為風應人迎，為氣應氣口，為熱，為痛，為嘔，為脹，為痞，為喘，為
厥，為內結，為滿不食，浮大為鼻塞，浮緩為不仁，浮大長為風眩癲疾，浮滑疾為
宿食，浮大而濇為宿食滯氣，浮短為肺傷諸氣，浮滑為走刺為飲，浮細而滑為傷飲
，浮滑疾緊為百合病，浮數為大便堅小便數，浮緊為淋為癃閉。

芤主血，寸芤為吐血，微芤為衄血，關芤為大便出血為腸癰，尺芤為下焦虛，小便
出血。

滑為吐，為滿為欬為熱，為伏痰，為宿食，為蓄血，為經閉，為鬼奎，為血氣俱實
，滑散為癱緩，滑數為結熱，滑實為胃熱，和滑為妊娠，滑而大小不勻，必吐，為
病進，為泄痢，滑而浮大，小腹痛，弱則陰中痛，小便亦然。

實為熱，為嘔，為痛，為氣塞，為喘欬，為大便不禁，實緊為陰不勝，陽為胃寒，
為腰痛。

弦為寒，為痛，為飲，為瘧，為水氣，為中虛，為厥逆，為拘急，為寒癖，弦緊為
惡寒，為疝瘕，為癖，為瘀血，雙弦急痛，弦而鉤為下刺痛，弦長為積，隨左
右上下。

緊為寒，為痛頭骨肉等，為欬，為喘，為滿，浮緊為肺有水，緊滑為蛔動，為宿食
，為逆吐，緊急為遁尸，緊數為寒熱。

洪為脹，為滿，為痛，為熱，為煩，洪實為癲，洪緊為癰疽，為喘急，亦為脹，洪
大為祟，洪浮為陽邪來見。

  ==辯入裏脈病證。

微為虛，為弱，為衄，為嘔，為泄，為亡汗，為拘急，微弱為少氣，為中寒。

沉為在裏，為實，為水，為寒，為喘，為癥，為瘕，沉弱為寒熱，沉細為少氣，臂
不能舉，沉滑為風水，為下重，沉緊為上熱下冷，沉重而直前絕者為瘀血，沉重而
中散為寒食成瘕，沉重不至寸，徘徊絕者為遁尸，沉緊為懸飲，沉遲為痼冷，沉重
為傷暑發熱。

緩在下為風，為寒，為弱，為痹，為疼，為不仁，為氣不足，為眩暈，緩而滑為熱
中，緩而遲為虛寒相搏，食冷則咽痛。

濇為少血，為亡汗，熱氣不足，為逆冷，為下痢，為心痛，濇而緊為痹為寒濕，濇
細為大寒。

遲為寒，為痛，遲而濇為癥瘕咽酸，遲滑為脹，遲緩為寒。

伏為霍亂，為疝瘕，為水氣，為溏泄，為停痰，為宿食，為諸氣上衝，為惡膿貫肌
。

濡為虛，為痹，為自汗，為氣弱，為下重，濡而弱為內熱外冷，自汗，為小便難。
弱為虛，為風熱，為自汗。

  ==辯九道脈病症。

細為氣血俱虛，為病在內，為積，為傷濕，為後泄，為寒，為神勞，為憂傷過度，
為腹滿，細而緊為癥瘕積聚，為刺痛，細而滑為僵仆，為發熱，為嘔吐。

數為熱，為虛，為吐，為痛，為煩渴，為煩滿。

動為痛，為驚，為痹，為泄，為恐。

虛為寒，為虛，為腳弱，為食不消化，為傷暑。

促脈經並無文，釋曰，其促有五，一曰氣，二曰血，三曰飲，四曰食，五曰痰，但
藏熱則脈數，以氣血痰飲留滯不行，則止促，止促非惡脈也。

結為痰，為飲，為血，為積，為氣，釋曰，氣寒脈緩，則為結數，則為促，雖緩數
不同結，亦當如促脈分則可也。

散脈經無文，釋曰，六腑氣絕於內，則手足寒，上氣，五臟氣絕於內，則下利不禁
，甚者不仁，其脈皆散，散則不聚病亦危矣。

革為滿，為急，為虛寒相摶，婦人半產漏下，釋曰，革者，革也，固結不移之狀，
三部應之皆危脈也。

代者一藏絕，他藏代至，釋曰，代其死脈，不分三部，隨應皆是。

如前所說，凡例皆本聖經，學者當熟讀，令心開眼明，識取體狀，然後交結互究，
與夫六經外感，五臟內傷，參以四時旺相，依各部位推尋所因，必使了然不疑，方
為盡善，其如隨病分門，諸脈諸證，尤當參對詳審，如是精研，方可為醫門萬分之
一，否則倚傍聖教，欺妄取財，為含靈之臣賊，幸祈勉旃。

詩曰。

浮，芤，滑，實，弦，緊，洪，名為七表，屬陽宮；微，沉，緩，濇，遲，並伏，
濡，弱為陰八裏，同細，數，動，虛，促，結，散，代，革，同歸九道中，在經，
在府，並在藏，識得根源為上工。

  ==分關前關後陰陽詩。

掌後高骨號為關，傍骨關脈形宛然，次第推排寸關尺，配合天地人三元，關前為陽
名寸口，尺脈為陰在關後，陽弦頭痛定無疑，陰弦腹痛何方走，陽數即吐兼頭痛，
關微即瀉腸中吼，陽實應知面赤風，陰微盜汗勞兼有，陽實大滑應舌強，關數脾熱
並口臭，陽微浮弱定心寒，關滑食注脾家咎，關前關後別陰陽，察得病源為國手。

  ==定息數詩。

先賢切脈論太素，週行一身五十度，晝則行陽自陰出，夜則行陰自陽入，晝夜各行
二十五，上合天度為常則，血榮氣衛定息數，一萬三千五百息，此是平人脈行度，
太過不及皆非吉，一息四至平無他，更加一至身安和，三遲二敗冷為甚，七數六極
熱生多，八脫九死十歸墓，十一十二魂已去，一息一至元氣敗，兩息一至死非怪，
我今括取作長歌，囑汝心通並意解。

  ==六極脈（又名六絕脈皆死脈）。

雀啄連來四五啄，屋漏半日一點落，彈石來硬尋即散，搭指散滿如解索，魚翔似有
一似無，蝦遊靜中忽一躍，寄語醫家仔細看，六脈見一休下藥。

  ==辨男女左右手脈法圖序。

黃炎帝之拯民疾也，參天地究人事，以立脈法，嗟乎，脈者，先天之神也，故其晝
夜出入，莫不與天地等，夫神寤則出於心而見於眼，故脈晝行陽二十五度，寐則棲
於腎而息於精，故脈夜行陰亦二十五度，其動靜棲息皆與天地晝夜四時相合，且以
天道右旋而主乎生化，則男子先生右腎，右屬陽，為三魂降精氣，赤以鎮丹田，故
男子命脈在右手尺部，地道左旋主乎成物，則女子先生左腎，左屬陰，為七魄降真
氣，黑以鎮子宮，故女子命脈在左手尺部，若男子病右尺部，命脈好，病雖危不死
；若女子病左尺部，命脈好，病雖危亦不死，天之陽在南，而陰在北，故男子寸脈
盛，而尺脈弱，陽在寸，陰在尺也，地之陽在北，而陰在南，故女子尺脈盛，而寸
脈弱，陽在尺，陰在寸也，陽強陰弱天之道也，非反也，反之者病，故男得女脈為
不足，女得男脈為太過，左得之病在左，右得之病在右，男左女右地之定位也，非
天也，蓋人立形於地，故從地化，楚人尚右者，夷道也，地道也，故男子左脈強而
右脈弱，女子則右脈強而左脈弱，天以陰為用，故人之左耳目明於右耳目，地以陽
為使，故人之右手足強於左手足，陰陽互用也，非反也。凡男子診脈必先伸左手，
女子診脈必先伸右手，男子得陽氣多，故左脈盛，女子得陰氣多，故右脈盛，若反
者病脈也，男子以左尺為精腑，女子以右尺為血海，此天地之神化也，所以別男女
決死生者也；苟不知此，則男女莫辯而生死懵然矣，於是列圖於左，以詔來者，李
希范曰，近年以來，人心巇嶮，習俗刁薄，有兩手瑩淨，男子往往居幃帳之中，面
目蒙蔽，伸手求診，粗工受欺，遂致嗤笑，噫昔諸葛公，嘗以巾幗婦人之服，遺司
馬將軍，天下恥之，況乎甘心臥幃帳作婦人，以自欺耶，斯亦不足稱也矣。

  ==傍通五臟法，橫看。

  ==論五臟沉遲數應病詩。

左手心部。

浮數沉遲熱瞢騰，浮遲腹冷胃虛真，沉數狂言並舌強，沉遲氣短力難成（ 生氣不
相接續）。

肝部。

浮數患風筋即抽，浮遲冷眼淚難收，沉數疾生常怒氣，沉遲不睡損雙眸。

腎部。

浮數勞熱小便赤，浮遲聽重濁來侵，沉數腰疼生赤濁，沉遲白濁耳虛鳴。

右手肺部。

浮數中風兼熱秘，浮遲冷氣瀉難禁，沉數風痰並氣喘，沉遲氣弱冷涎停。

脾部。

浮數齦宣並盜汗，浮遲胃冷氣虛膨，沉數熱多並口臭，沉遲腹滿脹堅生。

包絡部。

浮數精泄三焦熱，浮遲冷氣濁難任，沉數渴來小便數，沉遲虛冷小便頻。

  ==診脈截法斷病歌。

左右手脈。

心脈迢迢恰似弦，頭痛心熱數狂癲，男子騰空女騰跌，腎弦氣痛小腸連。

心脈頻頻來得實，其人煩悶氣喘疾，若還止絕更加臨，壬癸死之是端的。

心脈微微嘈似飢，瀉心補腎卻相宜，若共肝微能左癱，醫人調理不須疑。

心脈遲遲主嘔吐，沉加怒氣痛牽連，斯人偃息雖無事，醫者能調便與宣。

肝實眼翳能生癤，腹痛尤加腳手酸，更被醯酸來刺也，調和補藥便能安。

肝微內障甚筋攣，失血吞酸頭更旋，洪在大腸能泄利，腎微腳冷定相連。

肝經帶緩氣須疼，食拒心頭主刺酸，止代庚申辛酉死，醫人調理定難安。

肝脈浮洪偏眼赤，刺酸盜汗定相隨，數脈忽然潮熱至，斷然翻胃更無疑。

腎微經脈不調勻，腳疼衛氣不能升，帶下肝陰精不禁，肝微血敗小便頻。

腎緩腲疼尤腹痛，小便白濁色如霜，止代若遲時戊已，其人必定命傾亡。

腎洪白濁耳蟬鳴，腳熱尤加血不勻，虛熱瘖生虛又，沉腰浮主血虛人。

腎脈琴弦赤小便，頭旋腹痛數兼淋，血氣又來浮腹脹，肝微白濁帶相並。

右手。

肺緩虛邪鼻塞時，失聲颯颯好猜疑，緩脈浮遲能吐瀉，沉遲怒氣痛難支。

肺洪勞倦兼痰熱，潮熱尤兼吐瀉來，大數中風兼鼻塞，丙丁止代已焉哉。

肺脈弦來元主嗽，平時氣急喘呼呼，頭痛更加身發熱，十分重病也能甦。

肺實冷嗽胸中痛，倦勞寒熱不曾停，浮數大腸能秘結，浮遲冷痢更來侵。

脾脈浮洪水積儲，睡魔甜鬼每相如，倦怠更加潮熱至，其人脾困藥能除。

脾脈遲弦主冷凝，朝朝貪睡不曾停，浮在脈中應腹脹，沉弦有積腹中疼。

脾實口臭胃經熱，脾困寒熱又相侵，胃翻酸水頻頻吐，纔吃兒便逼心。

脾脈微微胃不生，終朝飲食拒人心，微濇脈來因腹脹，甲寅止代定歸真。

命門弦主渴來侵，濁帶加之更患淋，實脈轉筋兼帶濁，脈洪虛汗渴將臨。

命門微細小便頻，緩脈膀胱冷氣侵，沉緩腰疼浮緩渴，更兼遲緩小便生。

  ==診暴病歌。

兩動一止或三四，三動一止六七死，四動一止即八朝，以此推排但依次。

池氏曰，暴病者喜怒驚恐，其氣暴逆，致風寒暑濕所侵，病生卒暴，損動胃氣而絕
，即死不過日也，脈兩動而一止，乃胃氣相絕，猶三四日方死，三動一止而胃氣將
盡，猶將六七日穀氣絕盡方死，後倣此至若十五動而一止乃死，期在於一年也。

脈訣指掌圖終。
