

   36  <>元‧朱震亨著‧‧金匱鉤玄

                               建檔：行政院衛生署中醫藥委員會　何威德技正


  ==大標題==  金匱鉤玄卷一  元  丹溪朱震亨著，門人戴元禮錄。

  ==中標題==  中風。

大率主血虛，有痰以治痰為先，或虛挾火與濕，亦有死血留滯者，外中於風者，亦
有中氣者，當從痰治，順氣化痰，若口開手撒，眼合遺尿，吐沬直視，喉如鼾睡，
肉脫筋痛者，皆不治。

半身不遂，大率多痰在左屬死血無血，在右屬痰有熱氣虛。

病若在左者，四物湯等加桃仁紅花竹瀝薑汁，在右者二陳湯四君子等，加竹瀝薑汁
。

痰壅盛者，口眼喎斜者，不能言者，皆當吐。

吐法輕用瓜蒂汁皂角，重用藜蘆半錢，或三分加麝香灌入鼻內，或口內吐痰出，
一吐不已再吐之，亦有虛而不可吐者。

氣虛卒倒，參耆補之。

氣虛有痰，濃參湯合竹瀝薑汁。

血虛宜四物湯，俱用薑汁炒，恐泥痰，再加竹瀝薑汁入內服，能食者，去竹瀝加荊
瀝。

又法以豬牙皂角白礬等分為末，薑湯調下，名稀涎散。

血虛者四物湯補之，挾痰者亦用薑汁竹瀝。

脈訣內言，諸不治，證見則不可治，筋枯者不治，舉動則筋痛者是筋枯，以其無血
滋潤故也。

治痰氣實能食用荊瀝，氣虛少食用竹瀝。

此二味用開經絡，行血氣入四物湯中必用薑汁助之。

肥白人多濕，少用附子烏頭行經。

初昏倒急，掐人中至醒，然後用去痰藥，二陳湯，四物四君子等湯加減用。

  ==中標題==  六鬱。

戴云：鬱者，結聚而不得發越也，當升者不得升，當降者不得降，當變化者不得變
化也，此為傳化失當，六鬱之病見矣。氣鬱者，胸痛，脈沉澀。濕鬱者，周身走
痛，或關節痛，遇陰寒則發，脈沉細。痰鬱者，動則即喘，寸口脈沉滑。熱鬱者，
瞀，小便赤，脈沉數。血鬱者，四肢無力，能食便紅，脈沉。食鬱者，噯酸，腹飽
不能食，人迎脈平和，氣口脈緊盛者是也。

氣血中和萬病不生，一有怫鬱，諸病生焉。

氣鬱，香附子，蒼朮，川芎。

濕，蒼朮，川芎，白芷。

痰，海石，香附，南星，瓜蔞。

熱，青黛，香附，蒼朮，川芎，梔子。

血，桃仁，紅花，青黛，川芎，香附。

食，蒼朮，香附，鍼沙（醋炒），山楂，神（炒）。

春加芎，夏加苦參，秋冬加吳茱萸。

越鞠丸。

解諸鬱，又名芎朮丸。

蒼朮，香附，撫芎，神，梔子（各等分）。

為末，水丸，如綠豆大。

凡鬱皆在中焦，以蒼朮撫芎開提其氣以升之，假如食在氣，上提其氣則食自降，餘
皆倣此。

  ==中標題==  癩。

大風病，是受得天地間殺物之氣，古人謂之癘風者，以其酷烈暴悍可畏耳，人得之
者，須分在上在下，夫在上者，以醉仙散取涎血於齒縫中，出在下者，以通天散取
惡物陳蟲於穀道中出，取出雖有道路之異，然皆不外乎陽明一經，治此證者須知此
意，看其疙瘩與瘡，上先見者，上體多者，在上也，下先見者，下體多者，在下也
，上下同得者，在上復在下也，陽明胃經與大腸，無物不受此風之入人也，氣受之
，則在上多，血受之，則在下多，血氣俱受之者，上下俱多也。自非醫者神手，病
者鐵心，罕有免此，夫從上從下以漸而來者，皆可治。人見其病勢之緩，多忽之，
雖按法施治，病已痊可，若不能忌口絕色，皆不免再發，發則終於不能救也。余曾
治五人中，間惟一婦人不再發，以其貧甚而且寡，無物可喫也。餘四人，三四年後
皆再發。

孫真人云：吾嘗治四五十人，終無一人免於死，非真人不能治，蓋無一人能守禁忌
耳，此婦人本病藥外，又服百餘帖加減四物湯半年之上，方得經行十分安愈。

治法在上者醉仙散，在下者通天再造散，後用通神散，及三稜鍼於委中出血，但不
能忌口絕房者，不治之也。

醉仙散。

胡麻仁，牛蒡子，蔓荊子，枸杞子（各半兩，為粗末，同炒紫色），白蒺藜，苦參
，瓜蔞根，防風（各半兩）。

右八味為細末，每一兩半入輕粉三錢，拌勻，大人一錢，空心，日午臨睡各一服，
淡茶調下，五七日間必於齒縫中出臭涎水，渾身覺痛，昏悶如醉，利下惡臭屎為度
，量大小虛實加減與之，證候重而急者，須以再造散下之，候補養得還復與此藥喫
，須斷鹽醬醋諸般魚肉椒料果子燒炙等物，止可淡粥及淡煮熟時菜食之，茄尚不可
食，惟有烏稍蛇，菜花蛇，可以淡酒煮熟食之，以助藥力。

再造散。

鬱金（半兩生用），大黃（一兩炮），皂角刺（一兩黑者大者），白牽牛（頭末六
錢半炒半生用之）。

右為末，五錢，臨夜冷酒調下，以淨桶伺候，泄出蟲，如蟲口黑色，乃是多年蟲口
。如赤色，是近者。三數日又進一服，直候無蟲，即絕根也。

  ==中標題==  寒，主乎溫散。

有卒中天地之寒氣，有口傷生冷之物。

戴云：此傷寒，謂身受肅殺之氣，口食冰水瓜果冷物之類，病者必脈沉細，手足冷
，息微身倦，雖身熱亦不渴，倦言語，或遇熱病誤用此法，輕者至重，重者至死，
凡脈數者，或飲水者，或煩燥動搖者，皆是熱病，寒熱二證，若水火也，不可得而
同治，誤即殺人，學者慎之。

  ==中標題==  傷寒。

傷寒必須身犯寒氣，口食寒物者，從補中益氣湯中加發散藥，屬內傷者十居八九，
邪之所湊，其氣必虛，只用補中益氣湯中從所見之證，出入加減，氣虛熱甚者，少
用附子以行參耆之劑，如果氣虛者，方可用此法，已上傷寒治法，可用於南方不宜
北。

  ==中標題==  暑。

戴云：暑乃夏月炎暑也，盛熱之氣著人也。有冒，有傷，有中，三者有輕重之分，
虛實之辯，或腹痛水瀉者，胃與大腸受之，惡心者，胃口有痰飲也，此二者冒暑也
，可用黃連香薷飲，蓋黃連退暑熱，香薷消畜水，或身熱頭疼，躁亂不寧者，身如
針刺者，此為熱傷在分肉也，當以解毒白虎湯加柴胡，氣如虛者加人參，或咳嗽發
寒熱，盜汗出不止，脈數者，熱在肺經，用清肺湯，柴胡天水散之類，急治則可，
遲則不可治矣。或火乘金也，此為中暑，凡治病須要明白辯別，慎勿混同施治，春
秋間亦或有之，切莫執一，隨病處方為妙，黃連香薷飲，挾痰加半夏，乘虛加人參
黃耆，或清暑益氣湯加減用之。

  ==中標題==  注夏，屬陰虛元氣不足。

戴云：秋初夏末，頭痛腳軟，食少體熱者是也。補中益氣湯去柴胡升麻，加炒黃柏
，挾痰止用南星半夏陳皮之類，或生脈散出千金方。

  ==中標題==  暑風。

戴云：暑風者，夏月卒倒，不省人事者是也，有因火者，有因痰者，火，君相二火
也，暑，天地二火也，內外合而炎爍，所以卒倒也，痰者，人身之痰飲也，因暑氣
入而鼓激，痰飲塞礙心之竅道，則手足不知動躡而卒倒也。此二者皆可吐，內經曰
：火鬱則發之，挾火挾痰實者可用吐法，吐即發散也，量其虛實而吐之，吐醒後可
用清劑調治之。

  ==中標題==  濕。

戴云：濕有自外入者，有自內出者，必審其方，土之致病，源東南地下多陰雨地濕
，凡受必從外入，多自下起以重，腿腳氣者，多治當汗散，久者宜疏通滲泄，西北
地高，人多食生冷濕麵，或飲酒後寒氣怫鬱，濕不能越，作腹皮脹痛，甚則水脹
滿，或通身浮腫如泥，按之不起，此皆自內而出也，辯其元氣多少而通利其二便，
責其根在內也，此方土內外亦互相有之，但多少不同，須對證施治，不可執一。

本草蒼朮治濕，上下俱可用。

二陳湯加酒芩羌活蒼朮，散風之藥，行濕最妙。

  ==中標題==  內傷。

內傷病退後，燥渴不解者，有餘熱在肺家，可用參芩甘草少許，薑汁冷服，或茶匙
挑薑汁與之，虛者可用人參湯。世之病此者為多，但有挾痰者，有挾外邪者，有熱
鬱於內而發者，皆以補元氣為主，看其所挾之病而兼用藥。

  ==中標題==  火。

有可發者二，風寒外來者可發，鬱者可發。

陰虛火動難治，火鬱當發看何經，輕者可降，重則從其性升之實火，可瀉小便，降
火極速，凡氣有餘便是火。

火急甚重者必緩之，生甘草。

兼瀉兼緩，人參白朮亦可。

人壯氣實火盛顛狂者可用正治，或硝冰水飲之，人虛火盛狂者，可用生薑湯與之，
若投以冰水正治立死，有補陰即火自降者，炒黃柏地黃之類。

山梔子仁大能降火，從小便泄去其性，能屈曲下行降火，人所不知。

凡火盛者，不可驟用涼藥，必用溫散。

又方左金丸

治肝火。

黃連（六兩），茱萸（一兩或半兩）。

水為丸，白湯下五十丸。

  ==中標題==  傷風。

戴云：新咳嗽鼻塞聲重者是也。

屬肺者多，散宜辛溫或辛涼之劑。

  ==中標題==  發斑，屬風熱。

戴云：斑有色點而無頭粒者是，如有頭粒即疹也，風熱挾痰而作，自裏而發於外，
通聖散，消息當以微汗而散之，下非理也。

內傷者，胃氣極虛，一身火遊行於外所致，宜補以降之，發似傷寒者，痰熱之
病發於外，微汗以散之，下之非理也。

  ==中標題==  疹。

戴云：疹，浮小有頭粒者，是隨出即收，收則又出者是也，非若之無頭粒也，當
明辯之。

屬熱與痰，在肺清肺火降痰，或解散出汗，亦有可下者。

  ==中標題==  溫病。

眾人病一般者是也，又謂之天行時疫，有三法宜補宜降宜散。

又方。

大黃，黃芩，黃連，人參，桔梗，防風，蒼朮，滑石，香附，人中黃。

右為末，神為丸，每服五七十丸，分氣血痰作湯使，氣虛四君子湯，血虛四物湯
，痰多二陳湯送下，如熱甚者可用童子小便送下。

大頭天行病，東垣有方。

羌活，酒芩，大黃（酒蒸）。

冬溫為病，非其時而有其氣者，冬時君子當閉藏而反發泄於外，專用補藥帶表。

又方以竹筒，兩頭留節，中作一竅，納甘草於中，仍以竹木釘閉竅於大糞缸中，浸
一月取出，晒乾，專治疫毒。

  ==中標題==  瘧，有風，有暑，有食，老瘧，瘧母，痰病。

老瘧病，係風暑入陰分,在臟用血藥，川芎，撫芎，紅花，當歸，加蒼朮，白朮，
白芷，黃柏，甘草煎露一宿，次早服之，無汗，要有汗，散邪為主，帶補，有汗，
要無汗，正氣為主，帶散。有瘧母者，用丸藥消導，醋煮鱉甲為君，三稜，蓬朮，
香附，隨證加減。

三日一發者，受病一年間發者，受病半年一日一發者，受病一月連二日發者，住一
日者，氣血俱受病，一日間一日者，補藥帶表藥，後用瘧丹截之，在陰分者用藥徹
起，在陽分方可截之。

又方。

草果，知母，檳榔，烏梅，常山，甘草（炙），川山甲（炮）。

用水酒一大碗，煎至半碗，露一宿，臨發日，前二時溫服，如吐則順之。

截瘧青蒿丸。

青蒿（一兩），冬青葉（二兩），馬鞭草（二兩），官桂（二兩）。

右三葉皆晒乾，秤為末法，丸如胡椒子大，每兩作四服，於當發前一時服盡。

大法暑風必當發汗，夏月多在風涼處歇，遂閉其汗而不泄，因食者從食上治。

瘧而虛者，須先用參朮一二帖，托住其氣，不使下陷，後用他藥，治內傷挾外邪者
同法，內必主痰，必以汗解，二陳湯加常山，柴胡，黃芩，草果。

瘧而甚者，發寒熱，頭痛如破，渴而飲水，自汗，可與參耆朮芩連梔子川芎蒼朮半
夏等治，久病瘧，二陳湯加川芎，蒼朮，柴胡，葛根，白朮，一補一發。

  ==中標題==  咳嗽。

風寒，火主降火，勞，肺脹，火鬱，痰主降痰，戴云：風寒者，鼻塞聲重惡寒者是
也。火者，有聲痰少面赤者是也。勞者，盜汗出，兼痰者，多作寒熱。肺脹者，動
則喘滿氣急息重。痰者，嗽動便有痰聲，痰出嗽止，五者大概耳，亦當明其是否也
。

風寒，行痰開腠理，二陳湯加麻黃，杏仁，桔梗。

火，降火清金化痰。

勞，四物湯加竹瀝薑汁，必以補陰為主。

肺脹而嗽者，用訶子，青黛，杏仁，訶子，能治肺氣，因火傷極，遂成鬱遏脹滿，
取其味酸苦，有收歛降火之功，佐以海蛤粉，香附，瓜蔞，青黛，半夏。

食積痰作嗽發熱者，半夏，南星為君，瓜蔞，蘿蔔子為臣，青黛，石為使。

火鬱嗽者，訶子，海石，瓜蔞，青黛，半夏，香附。

咳嗽聲嘶者，此血虛受熱也，用青黛，蛤粉，蜜調服，久嗽風入肺，用鵝管石，雄
黃，鬱金，款冬花碾末，和艾，中以生薑一片留舌上炙之，以煙入喉中為度。乾咳
嗽者，難治。此係火鬱之證，乃痰鬱火邪在中，用苦梗以開之，下用補陰降火，不
已則成勞，倒倉好此證不得志者有之。

嗽而痛宜疏肝氣，用青皮等方，在後二陳湯內加南星，香附，青黛，薑汁。

治嗽藥大概多用生薑者，以其辛散也。

上半日嗽多者，屬胃中有火，貝母，石膏，能降胃火，午後嗽多者，此屬陰虛，必
用四物湯，加知母，黃柏，先降其火。

五更嗽多者，此胃中有食積，至此時候流入肺金，知母，地骨皮，降肺火。

火氣浮於肺者，不宜用涼藥，用五味，五倍，歛而降之，有痰因火逆上者，先治火
，後治其痰也。

肺虛甚者，用參膏，此好色腎虛有之，以生薑，陳皮佐之，大概有痰者，可加痰藥
治之。

治嗽多用粟殼，不必疑，但要先去病根，此乃收後之藥也，師云：陰分嗽者，多屬
陰虛治之也。

有嗽而肺脹，壅遏不得眠者，難治。

治漱煙筒。

佛且草，款冬花，鵝管石。

右為末，用紙捲燒其煙薰之，或白湯調亦得。

治嗽有痰，天突，肺腧二穴炙。治嗽泄火熱，大瀉肺氣，三椎骨下橫過各一寸半是
穴。

嗽春是春升之氣，用清藥，二陳加薄荊之類，夏是火炎上，最重芩連，秋是濕熱傷
肺，冬是風寒外來，用藥發散之後，以半夏必逐去痰，庶不再來。

又方治嗽劫藥。

五味子（半兩），五倍子（一錢），甘草（二錢半），風化硝（一錢）。

右為末，以蜜為丸，噙化之。

  ==中標題==  痰，脈浮當吐。

凡治痰用利藥過多，致脾氣下虛，則痰反易生多濕。

濕痰，用蒼朮。

老痰，海石，半夏，瓜蔞子，香附，五倍子。

熱痰，用青黛，黃連。

食積痰，神，麥蘗，山楂子。

痰在腸胃間者，可下而愈，痰在經絡中者，非吐不可出，吐法中就有發散之義也。

膈上之痰必用吐之，瀉亦不能去也。

氣實痰熱，結在上者則止，吐難得出，或成塊，或吐咯不出，氣滯兼鬱者，此則難
治矣。

膠固者，必用吐之。

吐法兼用牙茶虀水，薑汁醋少許，瓜蔞散少許，加防風桔梗，皆升動其氣便吐也。

吐法用附子尖，桔梗蘆，人參蘆，瓜蒂，砒（不甚用），藜蘆，艾葉，末茶。

右藥此皆自吐，不用手探，但藥但湯皆可吐。

吐法先以布搭膊，勒腰於不通風處行此法。

蘿蔔子半升，擂和，以漿水一碗，瀘去柤，入少油與蜜，旋至半溫服，後以鵝翎探
吐，凡用鵝翎，須以桐油浸卻，以皂角水洗去肥，晒乾用之。

又法用蝦帶殼半斤，入醬蔥薑等料物煮汁，先喫蝦後，飲汁以翎勾引吐，必須緊勒
肚腹。

二陳湯，一身之痰都能管，如在下加下引藥，如在上加上引藥。

凡人身上中下有塊者，多是痰也，問其平日好食何物，吐下後用藥。

許學士用蒼朮治痰飲成窠囊一邊行，極效，痰挾瘀血遂成窠囊。

痰之清者屬寒，用二陳湯之類。

內傷挾痰必用人參黃耆白朮之屬，多用薑汁傳送，或用半夏之屬，虛甚者，宜加竹
瀝。

痰熱者，多挾風，外證為多。

濕者多軟，如身倦而重之類，熱者清之，食積者必用攻之，兼氣虛者用補氣藥補之
。

因火盛逆上者，治火為先，白朮黃芩石膏之類，中氣不足則加人參白朮，痰之為物
，隨氣升降，無處不到，脾虛者，清中氣，二陳加白朮之類，兼用提藥。

中焦有痰與食積胃氣，賴其所養，卒不便，虛若攻之，盡則虛矣。

眩暈嘈雜，乃火動其痰，用二陳湯加梔子芩蓮類。

噫氣吞酸，此係食鬱有熱，火氣上動，以黃芩為君，南星半夏為臣，橘紅佐之，熱
多者，加青黛。

痰在下，非白芥子不能達。

痰在皮裏膜外者，非薑汁竹瀝不可達。

痰在膈間，使人顛狂健忘，宜用竹瀝，風痰亦服竹瀝，又能養血，痰在四肢，非竹
瀝不開。

痰結核在咽喉，燥不能出入，化痰藥加軟堅鹹藥。

杏仁，海石，桔梗，連翹，瓜蔞仁。

少佐朴硝，以薑汁蜜調丸噙化之。

海粉即海石，熱痰能降，濕痰能燥，結痰能軟，頑痰能消，可入丸子，末子不可入
煎藥。

黃芩治熱痰，假以降其熱也。

竹瀝滑痰，非薑汁不能行經絡也。

枳實瀉痰，能衝墻壁，五倍子能治老痰。

小胃丹，治膈上痰熱，風痰濕痰，肩膊諸痛，然能損胃氣，食積痰實者用之，不宜
多。

青礞石丸，去濕痰，重在風化硝。

潤下丸，降痰最妙。

陳皮（半斤，去白，以水化鹽半兩，拌陳皮，令得所煮，候乾炒燥，一方不去白）
，甘草（一兩炙）。

右為末，蒸餅丸，綠豆大，每服三十五丸，溫水下。

油炒半夏，大治濕痰，又治喘，止心痛，粥丸，薑湯下三十丸。

痰方。

黃芩（空心），香附，半夏（薑製），貝母。

已上治濕痰加瓜蔞仁，青黛，作丸子治熱痰。

中和丸。

治濕痰氣熱。

蒼朮，黃芩，香附，半夏（各等分）。

右為末，粥丸。



燥濕痰方，亦治白濁因痰者。

南星（一兩），半夏（一兩），蛤粉（二兩），青黛（為衣）。

右為末，神糊丸。

痰嗽方。

黃芩（一兩半酒浸洗），滑石（半兩），貝母（一兩），南星（一兩），風化硝（
二錢半），白芥子（半兩去殼）。

右為末，湯浸蒸餅為丸。

導痰湯。

半夏（四兩），南星，橘皮，枳殼，赤茯苓（一兩），甘草（半兩）。

用生薑煎服之。

千緡湯。

半夏（七枚泡製四片破之），皂角（去皮灸一寸二分），甘草（炙一寸），生薑（
如指大），煎服之治喘。

治痰方。

南星，半夏，滑石，輕粉（各三錢），巴豆（三十粒）。

右用皂角仁浸濃汁，丸如梧桐子大，每服五十丸。

黃連化痰丸。

黃連（一兩），陳皮（五錢），吳茱萸（酒浸一錢），半夏（一兩五錢）。

右為末，入桃仁二十四箇，研如泥和勻，神糊丸，如綠豆大，每服百丸，薑湯送
下。

消痰方。

益元散（七錢），吳茱萸（三錢）。

治鬱痰方。

白僵蠶，杏仁，瓜蔞，訶子，貝母。

  ==中標題==  喘。

戴云：有痰喘，有氣急喘，有胃虛喘，有火炎上喘，痰喘者，凡喘便有痰聲，氣急
喘者，呼吸急促而無痰聲，有胃虛喘者，抬肩擷肚喘而不休，火炎上喘者，乍進乍
退，得食則減，食已則喘，大概胃中有實火，膈上有稠痰，得食咽墜下稠痰，喘即
止，稍久食已入胃，反助其火痰再升上，喘反大作，俗不知此，作胃虛治以燥熱之
藥者，以火濟火也，昔葉都督患此，諸醫作胃虛治之不愈，後以導水丸利五六次而
安矣。

凡久喘未發，以扶正氣為要，已發以攻邪為主。

有氣虛短氣而喘，有痰亦短氣而喘。

有陰虛，自小腹下，火起而上者。

喘急有風痰者，婦人大全方千緡湯。

陰虛有痰喘急者，補陰降火四物湯，加枳殼半夏。

氣虛者，人參蜜炙，黃柏，麥門冬，地骨皮之類。

大概喘急之病，甚不可用苦藥涼藥，火氣盛故也，可用導痰湯加千緡湯治之。

諸喘不止者，用劫藥一二貼則止之，劫藥之後，因痰治痰，因火治火，椒目碾極細
末，用一二錢，以生薑湯調下止之。

又法用蘿蔔子蒸熟為君，皂角燒灰等分為末，以生薑汁煉蜜為丸，小桐子大，每服
五七十丸，噙化下之效。

  ==中標題==  哮，專主於痰，宜吐法。

治哮必用薄滋味，不可純用涼藥，必帶表散。

治哮方，用雞子略敲殼損，膜不損，浸於尿缸內三四日，夜取出煮熟食之效，蓋雞
子能去風痰。

  ==中標題==  痢，身熱，後重，腹痛，下血。

戴云：痢雖有赤白二色，終無寒熱之分，通作濕熱治，但分新舊，更量元氣用藥，
與赤白帶同。

身熱挾外感

不惡寒，小柴胡湯去人參。

惡寒發熱為表證，宜微汗和解。

蒼朮，川芎，陳皮，芍藥。

甘草，生薑煎服。

後重積與氣鬱墜下，兼升兼消。

或氣行血和，積少但虛，坐努力，此為亡血，倍用歸身尾，卻以生芍藥，生地黃，
桃仁佐之，復以陳皮和之，或下痢而大孔痛者，此因熱流於下也，用木香，檳榔，
黃芩，黃連炒，乾薑。

或纔退減十之七八，積已盡，糟粕未實，當炒芍藥，炒白朮，炙甘草，陳皮茯苓湯
，下固腸丸三十粒，然固腸丸性燥，有去濕實腸之功，恐滯氣未盡者，不可遽用此
藥，只宜單服此湯可也。

或痢後糟粕未實，或食稍多，或饑甚方食，腹中作痛者，切勿驚恐，以白朮陳皮各
半盞煎服，和之則安。

或久痢後，體虛氣弱，滑瀉不止，又當以訶子肉，豆蔻，白礬，半夏之類擇用，以
澀之甚則加牡蠣，然須以陳皮為佐，若太澀亦能作痛，又甚者，炙大樞氣海。

古方用厚朴為瀉凝滯之氣，然朴太溫而散氣，久服大能虛人，滯氣稍行即去之，餘
滯未盡，以炒枳殼陳皮，然枳殼亦能耗氣，比之厚朴少緩，比陳皮亦重，滯退一半
當去之，只用陳皮以和諸藥，陳皮去白，有補瀉之兼才，若為參朮之佐，亦能補也
。

凡痢疾腹痛，必以白芍藥，甘草為君，當歸白朮為佐，惡寒痛者加桂，惡熱痛者，
加黃柏，達者更能參以歲氣時令用藥，則萬舉萬全，豈在乎執方哉。

  ==中標題==  諸不治證。

下痢純血者必死，下痢如塵腐色者死，下如屋漏者死，下痢如竹筒注者不可治，下
痢如魚腦者，半生半死。

  ==中標題==  噤口痢，胃口熱甚故也。

黃連多加人參煮湯，終日呷之，如吐了再喫，開以降之，人不知此，多用溫藥甘味
，此以火濟火，以滯益滯，哀哉。

一方臍中用田螺，引下其熱。

亦有誤服熱藥澀藥之毒犯胃者，當明審以袪其毒。

痢方亦作丸。

大黃，黃連，黃芩，黃柏，枳殼，當歸，白芍藥，滑石，甘草，桃仁，白朮（各等
分）。

右為末，神糊丸。

孫郎中因飲水過多，腹脹瀉痢帶。

蒼朮，白朮，厚朴，茯苓，滑石。

右煎下保和丸。

小兒八歲下痢純血，以食積治。

蒼朮，白朮，黃芩，白芍，滑石，茯苓，甘草，陳皮，炒。

右煎下保和丸。

又下痢法，熱不止者，屬陰虛，用寒涼藥，兼升藥熱藥。

  ==中標題==  泄瀉，濕，氣虛，火，痰，食積。

戴云：凡瀉水腹不痛者，是濕也。飲食入胃不住，或完穀不化者，是氣虛也，腹痛
瀉水，腹鳴，痛一陣瀉一陣，是火也，或瀉時，或不瀉，或多或少，是痰也，腹痛
甚而瀉，瀉後痛減者，是食積也。

濕，燥濕兼滲泄之，四苓散加蒼朮白朮，甚者二朮炒，氣虛人參，白朮，芍藥，炒
升麻。

火，宜伐火，利小水，黃芩木通入四苓散。

痰積，宜豁之，海石，青黛，黃芩，神，蛤粉，或用吐法。

食積，宜消導滌之神大黃。

已上諸藥皆作丸子服之。

凡泄瀉水多者，仍用五苓散治之。

世俗類用澀藥，治痢與瀉，若積久而虛者，或可行之，而初得之者，恐必變他疾，
為禍不小矣，殊不知多因於濕，惟分利小水，最為上策。

止瀉方。

肉豆蔻（五錢），滑石（春冬一兩二錢半，夏二兩半，秋二兩）。

又方薑丸。

陳（六兩炒），陳麥（亦可），茴香（五錢），生薑（一兩）。

右炒白朮，炒，炒芍藥，或丸，或散，或湯，作丸妙。

  ==中標題==  脾泄。

治一老人，奉養太過，飲食傷脾，常常泄瀉，亦是脾泄之疾。

白朮（二兩炒），白芍藥（一兩酒拌炒），神（一兩半炒），山楂（一兩半炒）
，半夏（一兩洗），黃芩（五錢炒）。

右為末，荷葉包飯，煨為丸。

治一老人，年七十，面白，脈弦數，獨胃脈沉滑，因飲白酒作痢，下血，淡水膿後
，腹痛，小便不利，裏急後重，參朮為君，甘草，滑石，檳榔，木香，蒼朮，最少
下保和丸二十五丸，第二日前證俱減，獨小便不利，以益元散服之。

  ==中標題==  霍亂。

戴云：霍亂者，吐也。有聲有物，凡有聲無物而躁亂者，謂之乾霍亂也。

轉筋不住，男子以手挽其陰，女子以手牽其乳，近兩傍邊，此乃千金妙法也。

內有所積，外有所感，陽不升陰不降，乖隔而成矣。切勿以米湯喫之，立死，脈多
伏為絕。

見成吐瀉，還用吐，提其氣起。

大法生薑理中湯最好，有可吐者，有可下者，吐用二陳湯加減亦可，或梓樹木煎湯
吐亦可。

  ==中標題==  乾霍亂。

此病最難治，死在須臾，升降不通故也。

此係內有物所傷，外有邪氣所遏，有用吐法者，則兼發散之義也。

吐提其氣極是良法，世多用鹽湯。

有用溫藥解散者，其法解散不用涼藥。

二陳湯加和解散，川芎，防風，蒼朮，白芷。

  ==中標題==  嘔吐。

凡有聲有物謂之嘔吐，有聲無物謂之噦，有痰膈中焦食不得下者，有氣逆者，有寒
氣鬱於胃口者，胃中有痰有熱者，然胃中有火與痰而致嘔吐者多矣，朱奉議以半夏
生薑橘皮為主。

孫真人誤以噦為咳逆。

劉河間謂嘔者火氣炎上，此特一端耳。

胃中有熱，膈上有痰，二陳湯加炒梔子黃連生薑，久病嘔者，胃虛不納穀也，以生
薑人參黃耆白朮香附。

  ==中標題==  惡心，有熱有痰有虛。

戴云：惡心者，無聲無物，但心中欲吐不吐，欲嘔不嘔，雖曰惡心，非心經之病，
其病皆在胃口上，宜用生薑，蓋能開胃豁痰也，皆用生薑，隨證用藥。

  ==中標題==  翻胃，即膈噎，膈噎乃翻胃之漸，發揮備言。

戴云：翻胃有四，血虛，氣虛，有熱，有痰，血虛者，脈必數而無力，氣虛者，脈
必緩而無力，氣血俱虛者，則口中多出沬，但見沬大出者必死，有熱者，脈數而有
力，有痰者，脈滑數，二者可治，血虛者，四物為主，氣虛者，四君子為主，熱以
解毒為主，痰以二陳為主，大約有四，血虛，氣虛，有熱，有痰，兼病

必用童便竹瀝薑汁牛羊乳。

糞如羊屎者，斷不可治，大腸無血故也，痰用二陳湯為主，寸關脈沉或伏而大。

有氣滯結者，通氣之藥皆可用也，寸關脈沉而濇，氣虛四君子湯為主，血虛四物湯
為主，左手脈無力大，不可用香燥之藥，服之必死，宜薄滋味。

馬剝兒燒灰存性一錢重，好棗肉，平胃散二錢，溫酒調服，食即可下，然後隨病源
調理，神效。

陳皮（三斤三兩），厚朴（三斤二兩），甘草（三十兩），蒼朮（五斤）。

  ==中標題==  傷食。

戴云：惡食者，胸中有物，導痰補脾。

二陳湯加白朮，山楂，川芎，蒼朮。

  ==中標題==  痞，食積兼濕，東垣有法有方。

又痞滿方，吳茱萸（三兩），黃連（八兩）。

粥為丸。

軟石膏碾末醋丸，如綠豆大，瀉胃火食積痰。

  ==中標題==  噯氣，胃中有火有痰。

南星，半夏，軟石膏，莎草根，或湯或丸。

  ==中標題==  吞酸。

戴云：濕熱在胃口上，飲食入胃被濕熱鬱遏，其食不得傳化，故作酸也。如穀肉在
器，濕熱則易酸也，必用茱萸順其性而折之，反佐茱萸黃連。

  ==中標題==  嘈雜，只是痰因火動。

戴云：此即俗謂之心嘈也。

梔子薑炒，黃連不可無，梔子黃芩為君。

南星，半夏，橘皮，熱多加青黛。

肥人嘈雜二陳湯加撫芎，用蒼朮白朮炒梔子。



  ==中標題==  五疸。

不用分五，同是濕熱如盦相似。

戴云：五疸者，週身皮膚并眼如梔子水染，因食積黃者，量其虛實下其食積，其餘
但利小便為先，小便利白，黃即自退。

輕者小溫中丸，重者大溫中丸。

熱多者加黃連，濕多者茵蔯五苓散加食積藥。

  ==中標題==  消渴泄瀉。

先用白朮白芍藥炒為末調服，後卻服消渴藥。

消渴，養肺，降火，生血為主，分上中下治。

黃連末，天花粉末，人乳，生藕汁，生地黃汁。

右二物汁為膏，入上藥搜和，佐以薑汁，和蜜湯為膏，徐徐留於舌上，以白湯少許
送下。

能食加軟石膏，瓜蔞根治消渴神藥。

  ==中標題==  水腫。

戴云：水腫者，通身皮膚光腫如泡者是也，以健脾滲水，利小便，進飲食，元氣實
者可下。

此因脾虛不能制水，水漬妄行，當以參朮補脾氣，得實則自能健運，自能升降，運
動其樞機則水自行，非五苓之行水也，宜補中行濕，利小便，切不可下，二陳湯加
白朮人參為主，佐以蒼朮，炒梔子，黃芩，麥門冬，制肝木，若腹脹少佐厚朴，氣
不運加木香木通。

氣若陷下，升麻柴胡提之，隨證加減必須補中。

產後必用大補氣血為主，少佐以蒼朮茯苓，使水自降，用大劑白朮補脾壅滿，用半
夏陳皮香附監之。

有熱當清肺，麥門冬黃芩之屬。

一方用山梔子去皮取仁炒搥碎米飲送下，若胃脘熱病在上者帶皮用。

  ==中標題==  脹，又名單，其詳在格致論中。

大補中氣，行濕，此乃脾虛之甚，須必遠音樂，斷厚味，以大劑人參白朮，佐以陳
皮茯苓蒼朮之類。

有血虛，當以四物湯行血。

脈實兼人壯盛者，或可用攻藥，便用收拾，白朮為主，厚朴治腹脹，因味辛以散，
其氣在中焦故也。

  ==中標題==  自汗，屬氣虛，濕熱，陽虛。

東垣有法有方。

人參，黃耆，少佐桂枝，陽虛附子亦可用。

撲法。

牡蠣，麩皮，本，糯米，防風，白芷，麻黃根。

為末，週身撲之。

火氣上蒸，胃中之濕亦能作汗，涼膈散主之。

痰證亦有汗者。

  ==中標題==  盜汗，血虛，陰虛。

戴云：盜汗者，睡則汗自出，覺則無矣。非若自汗而自出也，小兒不須治。

東垣有法有方，當歸大黃湯。

盜汗方。

白朮（四兩，一兩用黃耆同炒，一兩用石斛同炒，一兩用牡蠣末同炒，一兩用麩皮
同炒，各微黃色，餘藥不用，只用白朮）。

右為細末，每服三錢，用粟米湯調下，盡四兩效。

  ==中標題==  呃逆，有痰，氣虛，陰火，視其有餘不足治之。

戴云：呃逆者，因痰與熱，胃火者極多。

不足者，人參白朮湯下大補丸。

有餘并痰者吐之，人參蘆之屬。

  ==中標題==  頭風，有痰者多。

左屬風，荊芥，薄荷，屬血虛，川芎，當歸，芍藥，右屬痰，蒼朮，半夏，屬熱，
黃芩，搐藥有用蓽撥，豬膽。

  ==中標題==  頭痛，多主於痰。

痛甚者火多，亦有可吐者，亦有可下者。

清空膏治諸般頭痛，除血虛頭痛不治。

血虛頭痛自魚尾上攻頭痛，必用川芎當歸湯。

古方有追涎藥，出東垣，試效。

羌活，防風，黃連（各炒一兩），柴胡（七錢），川芎（二錢），甘草（炙一兩半
），黃芩（三兩，刮去黃色，剉碎一半，酒炒一半，）。

右為末，每服二錢匕，熱盞內入茶少許，湯調如膏，抹在口內，少用湯送下，臨臥
服之。

  ==中標題==  頭眩。

痰挾氣虛火治痰為主，挾補氣藥并降火藥，屬痰，無痰則不能作眩。屬火，痰因火
動，又有濕痰者，有火多者，左手脈數熱多，脈濇有死血，右手脈實痰積，脈大必
是久病。

  ==中標題==  頭暈，火動其痰。

二陳湯加黃芩蒼朮羌活，散風行濕，或用防風行濕之劑可也。

昔有一老婦，患赤白帶一年半，是頭眩坐立不久，睡之則安，專用治赤白帶，除之
，其眩自安矣。

  ==中標題==  眉稜痛。

風熱痰，作風痰，治類痛風。

白朮，酒黃芩末，茶調服。

又方川烏頭，草烏二味為君，童便浸洗炒去毒，細辛，黃芩，羌活，甘草佐之。

  ==中標題==  耳聾。

少陽厥陰熱多，皆屬於熱耳鳴者是。

戴云：亦有氣閉者，蓋亦是熱氣閉者，耳不鳴也。

萆麻子四十九粒，棗肉（十箇）。

右入人乳，搗成膏子，石頭上略晒乾，便丸如桐子大，以綿裹塞於耳中。

又方用鼠膽花入耳中尤好，  仍開痰散風熱。

大病後須用四物湯降火。

有陰虛火動耳聾者亦如上法。

金匱鉤玄卷一終。

  ==大標題==  金匱鉤玄卷二  元  丹溪朱震亨著，門人戴元禮錄。

  ==中標題==  心痛，即胃脘痛。

心痛雖日數多，不喫飲食不死，若痛方止便喫，還痛，必須三五服藥後，方可喫物
。

大凡心膈之痛，須分新久，若明知身受寒氣，口食寒物，而病於初得之時，當以溫
散或溫利之藥，若曰病得之稍久，則成鬱矣。鬱則蒸熱，熱則久必生火，原病式中
備言之矣，若欲用溫散，寧無助火添病耶，由是古方中多以山梔為熱藥之向導，則
邪伏而病易退，正易復而病易安，雖然病安之後，若縱恣口味，不改前非，病復作
時必難治之也。

山梔炒去皮，每十五箇濃煎湯一呷，入生薑汁令辣，再煎小沸服，或入芎一錢尤妙
，山梔大者用七箇或九箇，大概胃口有熱而作痛，非山梔子不可佐以薑汁，或半夏
橘紅各五，黃芩三，甘草一。

用二陳湯加蒼芎，倍加炒梔，痛甚者加炒乾薑從之，反治之法，心痛輕者散之，麻
黃桂枝，重者加石鹼，川芎，蒼朮，梔子必炒，去皮用，作丸服之。

凡治病必須先問平日起居如何，假如心痛有因，平日喜食熱物，以致血流於胃口作
痛，用桃仁承氣湯下之，切記輕者用韭汁桔梗，能開提氣血，藥中兼用之。

以物拄按痛則止者，挾虛也，以二陳湯加炒乾薑和之，有蟲痛者，面上白斑，唇紅
能食，屬蟲治，苦練根錫灰之類，脈堅實，不大便者，下之。

痛甚者，脈必伏，多用溫藥，不用參朮，可用附子。

諸痛不可用補氣藥。

客寒犯胃，草荳蔻丸用之，熱亦可用，止用一二服。

草豆蔻（一錢四分裹燒熱去皮），吳茱萸（湯泡洗去梗焙），益智仁，白僵蠶，橘
皮，人參，黃耆（各八分），生甘草，歸身，炙甘草，桂皮（各六分），末，薑
黃（各四分），桃仁（七箇去皮），半夏（洗一錢），麥蘗（一錢半炒黃），澤瀉
（一錢，小便多減半用之），柴胡（四分），詳膈下痛，多為用之。

右一十八味，除桃仁另研如泥外，餘極細末，同桃仁研勻，用湯泡蒸餅為丸，如桐
子大，每服三十丸，食遠，用熱白湯送下，旋斟酌多少用之。

又方用黃荊子，炒焦為末，米飲調服，亦治白帶。

又方脾痛用海蛤粉，佐以香附末，用川芎，山梔，生薑，煎辣湯調服為佳。

又方單用牡粉酒調下一二錢，氣實不可用。

  ==中標題==  腰疼，濕熱，腎虛，瘀血。

濕熱腰疼者，遇天陰或坐久而發者，是腎虛者，疼之不已者是也，瘀血者，日輕夜
重者是也，脈大者，腎虛用杜仲，龜板，黃柏，知母，枸杞，五味之類，用豬脊髓
丸。脈澀者，瘀血用補陰丸中加桃仁紅花，濕熱者，用蒼朮，杜仲，黃柏，川芎。
痰者，用南星，凡諸痛皆屬火，寒涼藥不可峻用，必用溫散之藥，諸痛不可用人參
，蓋人參補氣，氣旺不通而痛愈甚矣，臍下忽大痛者，人中如黑色者，多死，難治
也。人面上忽有紅點者，多死。

  ==中標題==  痛。

肝火盛，木氣實，有死血，肝急，有痰流注，木氣實，川芎，蒼朮，青皮，當歸。

龍會丸瀉火要藥。

死血，桃仁，紅花，川芎。

痰流注，二陳湯加南星，蒼朮，川芎。

肝苦急，急食辛以散之，用撫芎蒼朮。血病，入血藥中行血，痛甚者，用薑汁下
龍會丸，肝火盛故也。

咳嗽痛，二陳湯加南星，（多）香附，青皮，青黛，薑汁。

  ==中標題==  腹痛，有寒，積熱，死血，食積，濕痰。

戴云：寒痛者，綿綿痛而無增減者，是時痛時止者，是熱也。死血痛者，每痛有處
，不行移者是也。食積者，甚欲大便，利後痛減者是。濕痰者，凡痛必小便不利。

脈弦強者食，脈滑者痰。

滑痰多作腹痛，用苔芎，蒼朮，香附，白芷，生薑汁，入湯服，腹中水鳴，乃火擊
動其水也，二陳湯加黃芩，黃連，梔子。

凡心腹痛必用溫散，此是鬱結不散，阻氣不運，故病在下者多屬食，宜溫散之。

一老人腹痛，年高不禁下者用：

川芎，蒼朮，香附，白芷，乾薑，茯苓，滑石。

  ==中標題==  痛風。

四肢百節走痛，風熱，風濕，血虛，有痰，大法主方。

蒼朮，南星，川芎，白芷，當歸，酒黃芩。

在上者加羌活，桂枝，桔梗，威靈仙。

在下者加牛膝，防己，木通，黃柏。

血虛者多用川芎，當歸，佐以桃仁，紅花。

薄桂治痛風無味，而薄者獨此能橫行手臂，領南星蒼朮等治之。

上中下痛風方。

威靈仙（三錢），南星（二兩），苔芎（一兩），桃仁（五錢），白芷（五錢），
桂枝（三錢），防己（半錢），蒼朮（二兩），黃柏（酒浸炒二兩），紅花（一錢
半），羌活（三錢），神（一兩炒），龍膽草（五分）。

張子元氣血虛有痰濁，陰火痛風。

人參（一兩），白朮（二兩），黃柏（二兩炒黑色），山藥（一兩），海石（一兩
），鎖陽（五錢），乾薑（五錢燒灰），南星（一兩），敗龜板（二兩酒炙），熟
地黃（二兩），粥為丸。



治臂痛。

半夏（一錢），陳皮（五分），茯苓（五分），蒼朮（一錢半），酒芩（一錢），
葳靈仙（三分），白朮（一錢），甘草（少許炒），南星（一錢），香附（一錢）
。

  ==中標題==  勞瘵，其主在乎陰虛，痰與血病。

青蒿一斗五升，童便三斗，文武火熬，約童便減二斗，去蒿熬至一斗，入豬膽汁七
箇，再熬數沸，甘草末收之。

虛勞身瘦屬火，因火燒爍。

勞病四物湯加人尿薑汁。

  ==中標題==  咳血，痰盛，身熱多是血虛。

戴云：咳血者，嗽出痰內有血者是。嘔血者，嘔全血者是。咯血者，每咯出血皆是
血疙瘩。衄血者，鼻中出血也。溺血，小便出血也。下血者，大便出血也。雖有名
色分六，俱是熱證，但有虛實新舊之不同，或妄言為寒者，誤也。

青黛，訶子，山梔，海石，瓜蔞仁。

右為末，薑汁蜜調噙化。嗽甚者加杏仁，後以八物湯加減調理。

身熱多是血虛，四物湯加減。

  ==中標題==  嘔血，火載血上，錯經妄行。

脈大，發熱喉中痛者，是氣虛，用人參，黃耆蜜炙，黃柏，荊芥，并當歸，生地黃
用之。嘔血，用韭汁，童便，薑汁，磨鬱金同飲之，其血自清，火載血上，錯經妄
行，四物湯加炒梔子，童便，薑汁。山茶花，童便，薑汁酒調。鬱金末治吐血，入
薑汁童便。痰帶血絲出者，童便，薑汁，竹瀝。

又方用韭汁童便二物相合，用鬱金細研，入在二物之內同飲，其血自消。

又方治衄血以鬱金，如無鬱金以茶薑汁童便和好酒調，服即止之。

  ==中標題==  咯血。

薑汁，童便，青黛，入血藥中用之，加四物湯，地黃膏，牛膝膏之類。

  ==中標題==  衄血。

涼血行血為主，犀角地黃湯入鬱金同用。經血逆行，或血腥，或唾血吐血，用韭葉
汁立效。

  ==中標題==  溺血，屬熱。

山梔子炒水煎服，或用小薊琥珀。

有血虛者，四物湯加牛膝膏。

  ==中標題==  下血。

不可純用寒涼藥，必於寒涼藥中用辛味，并溫如酒浸炒涼藥，酒煮黃連之類。有熱
四物湯加炒梔子，升麻，秦艽，阿膠珠。下血屬虛，當歸散，四物湯，加炮乾薑，
升麻。

又方用白芷五倍子丸。

凡用血藥，不可單行單止。有風邪下陷，宜升提之。蓋風傷肝，肝生血故也。有濕
傷血，宜行濕消熱可也。內經謂身熱即死，寒則生。此亦是大概言之，必兼證詳之
則可，今豈無身熱生寒而死者，脈沉小流連或微者，易治。脈浮大洪數者，難愈。
宜滑不宜弦，仲景治痢可溫者五法，可清者十法，或解表，或利小便，或待其自已
，區分易治難治極密，但與瀉同立法，不分學者當辨之。大孔痛，一曰溫之，一曰
清之。久病，身冷自汗，脈沉小者，宜溫。暴病身熱，脈浮洪者，宜清。有可吐者
，有可下者，有可汗者，初得時，原氣未虛，必推蕩之，此通用之法，稍久氣虛則
不可。先水泄後膿血，此脾傳腎，賊邪難愈。先膿血後水泄，此腎傳脾，微邪易愈
。如豆汁者，濕也。蓋脾胃為水穀之海，無物不受，常兼四藏，故如五色之相雜，
當先通利，此迎而奪之之義，如虛者亦宜審之。因熱而作，不可用巴豆等藥，如傷
冷物者，或可用，亦宜謹之。又有時疫作痢，一方一家之內，上下傳染相似，卻宜
明運氣之勝復以治之。

  ==中標題==  腸風，獨在胃與大腸出。

黃芩，秦艽，槐角，升麻，青黛。

  ==中標題==  夢遺，專主熱，脫精。

戴云：因夢交而出精者，謂之夢遺，不因夢而自泄精者，謂之精滑，皆相火所動，
久則有虛而無寒者也。

帶下與夢遺同法治。

青黛，海石，黃柏，即椿樹根丸。

內傷氣血不能固守，當補以八物湯加減，吞椿樹根丸，思想成病，其病在心，安神
帶補，熱則流通。

知母，黃柏，蛤粉。

  ==中標題==  精滑，專主濕熱。

戴云：滑者，小便精滑下也，俱是膀胱濕熱，雖有赤白之異，終無寒熱之別，河間
云，天氣熱則水渾濁，寒則澄徹清冷，由此觀之，濁之為病，濕熱明矣。

黃柏，知母，牡蠣，蛤粉。

又方。

良薑（三錢），芍藥（二錢），黃柏（二錢燒灰存性），樗樹皮（白皮一兩半）。

右為末，糊為丸，每服三十丸。

  ==中標題==  濁。

濕熱，有痰，有虛，赤濁屬血，白濁屬氣，寒則堅凝，熱則流通。

大率皆是濕熱流注，宜燥中宮之濕，用二陳湯加蒼朮白朮。燥去濕，赤者乃是濕傷
血，加白芍藥。仍用珍珠粉丸，如椿樹根皮，滑石青黛等作丸。虛勞者，用補陰藥
，大概不利熱藥。

肥白人必多痰，以二陳湯去其熱，胃弱者兼用人參，以柴胡升麻，升胃中之氣，丸
藥用

青黛，黃柏（炒褐色），乾薑（炒微黑色），海石，蛤粉。

胃中濁氣，下流為赤白濁者，用柴胡，升麻，蒼朮，白朮。二陳湯丸藥用樗末，蛤
粉，炒薑，炒黃柏。專主胃中之濁氣下流，滲入膀胱，用青黛，蛤粉。肝脈弦者，
用青黛以瀉肝。

又方。

黃柏（一兩炒黑），生柏（二錢半一作三兩），海石（二兩），神（五錢）。

為末水丸。

有熱者，黃柏，滑石，青黛之類。

燥濕痰，南星，半夏，蛤粉。

右神為丸，青黛為衣，或用海石代。

張子元氣血兩虛有痰，痛風時作，陰火間起，小便白濁，或帶下赤白，方在前痛風
中。

一人便濁，常有半年，或時夢遺形瘦，作心虛，主治珍珠粉丸，和勻定志丸服。

一婦人年近六十，形肥，奉養膏梁，飲食肥美，中焦不清，濁氣流入膀胱，下注白
濁，白濁即是濕痰也。

戴云：斷用二陳湯去痰，加升麻柴胡，升胃中之清氣，加蒼朮去濕，白朮補胃，全
在活法，服四帖後，濁減大半，覺胸滿。因柴胡升麻升動其氣，痰阻滿閉，用二陳
湯加炒白朮，素無痰者，升動胃氣不滿。

丸藥方。

青黛，椿皮，蛤粉，滑石，乾薑（炒），黃柏（炒）。

右為末，炒神糊丸，仍用前燥濕痰丸，亦能治帶。

又方：滑石利竅，黃柏治濕熱，青黛解鬱結，蛤粉鹹寒入腎。炒乾薑，味苦，歛肺
氣下降，使陰血。生乾薑鹽制之。

  ==中標題==  淋。

皆屬於痰熱。

淋者，小便淋瀝，欲去不去，不去又來，皆屬於熱也。解熱利小便，山梔子之類，
用苦甘草煎服，諸藥中皆加牛膝。老人亦有氣虛者，人參，白朮，中帶木通，山梔
。亦有死血作淋者，牛膝作膏。此證亦能損胃不食。

  ==中標題==  小便不通。

氣虛，血虛，痰，風閉，實熱。吐之以提其氣，氣升則水自下之，蓋氣承載其水也
，氣虛用人參，黃耆，升麻等。先服後吐，或參耆藥中探吐，血虛四物湯先服後吐
，芎歸湯吐亦可，痰多二陳湯先服後吐，皆用探吐，痰氣閉塞，二陳湯加木香香附
探吐，實熱利之。一婦人脾疼，後患大小便不通，此是痰隔中焦，氣滯於下焦，二
陳湯加木通，初喫後柤，再煎服吐之。

  ==中標題==  關格。

戴云：關格者，謂膈中覺有所礙，欲升不升，欲降不降，欲食不食，此為氣之橫格
也，必用吐，提其氣之橫格，不必在出痰也。有痰以二陳湯吐之，吐中便有降，有
中氣虛不運者，補氣藥中升降。

  ==中標題==  小便不禁。

屬熱，屬虛。戴云：小便不禁，出而不覺，赤者有熱，白者為氣虛也，熱者，五苓
散加解毒散，虛者，五苓散加四物湯。

  ==中標題==  癇，驚，痰，宜吐。

戴云：痰者，俗曰豬癲風者是也。

大率行痰為主。

黃連，南星，瓜蔞，半夏。

尋痰尋火，分多少治，無不愈。分痰分熱，有熱者以涼藥清其心，有痰者必用吐藥
，吐用東垣安神丸。此證必用吐，吐後用平肝之藥，青黛，柴胡，川芎之類。

  ==中標題==  健忘。

戴云：健忘者，為事有始無終，言談不知首尾，此以為病之名，非比生成之愚頑不
知世事者，精神短少者多，亦有痰者。

  ==中標題==  怔忡，大段屬血虛。

有慮便動屬虛。時作時止，痰因火動。

戴云：怔忡者，心中不安，愓愓然如人將捕者是也。瘦人多是血少，肥人屬痰，尋
常者多是痰，真覺心跳者是血少，用四物安神之類。

  ==中標題==  驚悸，血虛，用硃砂安神丸。

  ==中標題==  ，大率與癇病相似。

多是血虛有火，兼痰人參竹瀝之類，不用兼風藥。

  ==中標題==  血塊，一名積瘕。

塊在中為痰飲，在右為食積，在左為血積，氣不能作塊成聚塊，乃有形之物，痰與
食積死血，此理曉然。醋煮海石，三稜，莪，桃仁，紅花，五靈脂，香附之類。

白朮湯吞下瓦龍子能消血塊，次消痰。

治塊當降火消食積，食積即痰也。行死血塊去須大補，石一物有痰積有血塊可用
，洗滌垢膩又消食積。

  ==中標題==  吐蟲。

以黑錫炒成灰，檳榔末米飲調下。

  ==中標題==  癥瘕。

戴云：積聚癥瘕，有積聚成塊不能移動者是癥，或有或無，或上或下，或左或右者
是瘕。

用蜀葵根煎湯，煎人參，白朮，陳皮，青皮，甘草梢，牛膝。

成湯入，細研桃仁玄明粉各少許，熱飲一服，可見塊下。

病重補接之後加減再行。

消塊丸，即千金大硝石丸，止可磨塊，不令入困，須量虛實而用可也。

硝石（六兩），大黃（八兩），人參，大甘草（各三兩）。

右為末，以三年苦酒三斗，置銅器中，以竹片作準，每入一升作一刻，拄器中熬，
先納大黃，不住手攪，使微沸，盡一刻乃下餘藥，又盡一刻微火熬，使可丸則取丸
，如雞子中黃大，每服一丸，米飲下，如不能大丸，則作小丸，如梧子大，每服三
十丸，後下如雞肝，如米泔赤黑等色，下後忌風冷，淡軟粥將理。

又三聖膏。

未化石灰（半斤為末，瓦器中炒，令淡紅色，提出火外候熱少減，次下大黃末），
大黃（一兩為末，就爐炒，伺熱減，入下桂心末），桂心（半兩為末，略炒，入米
醋熬成膏藥，厚攤貼患處）。

貼積聚塊。

大黃，朴硝（各一兩）。

右為末，用大蒜搗膏和勻貼之。

痞塊在皮裏膜外，須用補氣，香附開之，兼二陳湯加補氣藥，先須斷厚味。

茶癖，石膏，黃芩，升麻。

右為末，砂糖水調服。

  ==中標題==  癭氣，先須斷厚味。

海藻（一兩），黃藥（二兩）。

右為末，以少許置於掌中，時時舐之，津嚥下如消三分之二須止，後藥服。

食積一方乃在婦人門，食積條下。

  ==中標題==  疝。

濕熱痰積，流下作痛，大概因寒鬱而作也。即是痰飲食積并死血。

戴云：疝，本屬厥陰肝之一經，余嘗見俗說小腸膀胱下部氣者，皆妄言也。

子和云：疝本肝經，宜通勿塞，只此見治之法專主肝經，與腎絕無干，不宜下，
濕多疝氣炎，大敦穴，食積與瘀血成痛者。

梔子，桃仁，山楂，枳實，吳茱萸。

右為末，生薑汁順流水，作湯調服。

按之不定必用桂枝，屬虛。

桂枝，山梔（炒），烏頭（細切炒）。

右為末，薑汁為丸，每服三十丸，劫痛。

治疝方定痛速效，濕勝者加荔枝。

枳殼（十五箇），山梔（炒），糖毬（炒），吳茱萸（炒）。

又方守丸，治要藥，不疼者。

蒼朮，南星，白芷，山楂，川芎，半夏，枳實。

為末神作丸。

治陽明受濕熱，傳入大腸，惡寒發熱，小腹連毛際結核，悶痛不可忍。

山梔（炒），枳殼（炒），桃仁（炒），山楂（等分）。

右研細砂缽內，入生薑汁，用水一盞煎，令沸，熱服之。

治諸疝，發時用海石香附二味為末，以生薑汁湯調服，亦能治心痛。

治疝方。

梔子，桃仁，橘核，茱萸，川烏。

右碾，煎服劫藥用烏頭細切，炒梔子橘核散單止痛。

  ==中標題==  腳氣。

蒼朮（鹽炒），白朮，防己，檳榔，川芎，犀角，甘草，木通，黃連，生地黃（酒
炒），黃柏，有熱加黃芩，黃連。有痰加竹瀝，薑汁。

大熱及時，令熱加石膏，大便實加桃仁，小便澀加牛膝。

有食積流注。

蒼朮，黃柏，防己，南星，川芎，白芷，犀角，檳榔，血虛加牛膝龜板。

如常腫者專主乎濕熱，朱先生有方，肥人加痰藥。

戴云：有腳氣衝心宜四物加炒柏，再宜湧泉穴，用附子津拌貼，以艾灸，泄引其熱
。

健步丸。

歸尾，芍藥，陳皮，蒼朮（各一兩），生地黃（一兩半），大腹子（三箇），牛膝
，茱萸（各半兩），黃芩（半兩），桂枝（二錢）。

右為末，蒸餅為丸，每服百丸，白朮通草煎湯，食前下。

一婦人足腫。

黃柏，蒼朮，南星，紅花（酒洗），龍膽草，川芎，牛膝（酒洗），生地黃。

筋動於足大指，動上來至大腿近腰結，奉養厚，因風寒作，四物湯加酒芩，紅花，
蒼朮，南星。

筋轉皆屬乎血熱，四物湯加酒芩紅花。

大病虛脫本是陰虛，用艾灸丹田者，所以補陽，陽生則陰生故也，不可用附子，可
用參多服。

  ==中標題==  痿。

斷不可作風治而用風藥。濕熱，痰，無血而虛，氣弱，瘀血。濕熱，東垣健步方中
加燥濕降陰火藥，芩柏蒼朮之類。濕痰二陳湯中加蒼朮，黃芩，黃柏，白朮之類，
入竹瀝。氣虛四君子湯加蒼朮黃芩黃柏之類。血虛四物湯中蒼朮黃柏，下補陰丸。
亦有食積妨礙不得降者，亦有死血者。

健步丸方。

羌活，柴胡，滑石，甘草（炙），天花粉（酒製各半兩），防己，防風，澤瀉（各
三錢），肉桂（半錢），川烏，苦參（酒製各一錢）。

右為末，酒糊丸如桐子大，每服七十丸，煎愈風湯，以空心下。

  ==中標題==  發熱，陰虛難治。

戴云：凡脈數而無力者，便是陰虛也，陰虛發熱，用四物湯加黃柏，兼氣虛加參耆
白朮，蓋四物湯加黃柏，是降火補陰之妙藥。

又云：陰虛發熱用四物湯，甚者加龜板炒黃柏。

喫酒人發熱者難治。不飲酒之人若因酒而發熱者亦難治。

一男子年三十歲，因酒發熱，用青黛瓜蔞仁薑汁，每日以數匙入口中，三日而愈。

  ==中標題==  陽虛惡寒。

戴云：凡背惡寒甚者，脈浮大而無力者，是陽虛也。用人參黃耆之類，甚者加附子
少許，以行參耆之氣。

一女子惡寒，用苦參一錢，赤小豆一錢，為末虀水，吐用川芎蒼朮南星黃芩，酒
丸。

  ==中標題==  手心熱。

梔子，香附，蒼朮，白芷，川芎，半夏（生用）。

為末糊丸。

  ==中標題==  手麻。

此是氣虛也。

  ==中標題==  手木。

東垣云：麻木，氣不行也。補肺中之氣，是濕痰死血，十指麻是胃中有濕痰死血。

  ==中標題==  厥，因痰，用白朮，竹瀝。

厥者，手足冷也。熱厥逆也，非寒證，因氣虛血虛，熱，承氣湯，外感解散加薑汁
酒。

  ==中標題==  面寒面熱。

火起，寒鬱熱，面寒，退胃熱。

  ==中標題==  喉痹。

大概多是痰熱也，只以桐油吐之。或用麝干逆流水吐。

又方用李實根皮一片，噙口內，更用李實根碾水傅項上，一遭立效，新採園中者。

  ==中標題==  纏喉風。

戴云：屬痰熱，纏喉風者，謂其咽喉裏外皆腫者是也，用桐油以鵝翎探吐，又法用
燈油腳探吐之。

又方用遠志去心，水調傅項上，一遭立效。

  ==中標題==  喉咽生瘡并痛。

多屬虛血熱，遊行無制客於咽喉，人參蜜炙，黃柏，荊芥。

虛，人參，竹瀝。無實火。

熱，黃連，荊芥，薄荷，硝石。

右為細末，用蜜薑汁調噙。

血虛，四物湯中加竹瀝。

  ==中標題==  口瘡。

服涼藥不愈者，此中焦氣不足，虛火泛上無制，用理中湯。甚者加附子，或噙官桂
亦可。

又方用西漿水，口痛甚者以此徐徐飲之，冬月紫榴皮，燒灰噙之。

  ==中標題==  酒鼻，血熱入肺。

四物湯加陳皮，紅花，酒炒黃芩，煎入好酒數滴，就炒五靈脂末服效。又用桐油入
黃連，以天弔藤燒油熱傅之。

  ==中標題==  肺癰。

已破入風者不治，搜風湯吐之（出醫壘元戎），收歛瘡口，止有合懽樹皮，白歛煎
湯飲之。

  ==中標題==  肺痿。

專主養肺養血，養氣清金。

  ==中標題==  天瘡。

通聖散及蚯蚓泥，略炒蜜調傅之妙。從肚皮上起者，裏熱發外，還服通聖散可也。

  ==中標題==  漏瘡。

須先服補藥以生氣血，即參耆朮歸芎為主，大劑服之，外以附子末，唾和作餅如錢
厚，以艾炷灸之，漏大艾炷亦大，漏小艾炷亦小，但灸令微熱，不可令痛，乾則易
之，乾研為末，再和再灸，如困則止，來日如前法再灸，直至肉平為效，亦有用附
片灸，仍前氣血藥作膏藥貼之。

  ==中標題==  痔漏。

用五倍子，朴硝，桑寄生，蓮房煎湯，先薰後洗，腫者，用木鱉子，五倍子，研細
末調傅。

漏專以涼藥為主。

痔漏方。

人參，黃耆，當歸，川芎，升麻，枳殼，條芩，槐角。

  ==中標題==  腸癰。

作濕熱食積治，入風難治。治漏外塞藥，蘆甘石小便煆，牡蠣粉。

  ==中標題==  結核。

或在頸在項，在身在臂，如腫毒者，多痰注，作核不散，治耳後頂門各一塊。

僵蠶（炒），青黛，膽星，酒大黃。

右為末，蜜丸噙化之。

頸頰下生痰核。

二陳湯加炒大黃，連翹，桔梗，柴胡。

治臂核作痛。

連翹，防風，川芎，酒芩，蒼朮，皂角刺。

治還跳穴痛，防生附骨癰方。

以蒼朮佐黃柏之辛，行以青皮，冬月加桂枝，夏月加條子黃芩，體虛者加土牛膝，
以生甘草為使，大料煎入生薑汁，帶辣食前飲之，病甚者加黃柏桂枝十數帖，發不
動少加大黃一兩帖，仍不動者，恐癰將成矣。急撅地成坑，以火紅沃以小便，赤
體坐其上，以被蓆圍抱下體，伏熱氣薰蒸腠理，開血氣暢而愈。

  ==中標題==  脫肛。

氣熱，氣虛。

氣虛補氣用人參，當歸，黃耆，川芎，升麻，血虛者四物湯，血熱者涼血四物湯，
加黃柏炒。

金匱鉤玄卷二終。

  ==大標題==  金匱鉤玄卷三  元  丹溪朱震亨著，門人戴元禮錄。

  ==中標題==  婦人科。

經水經候過期而作疼者，乃虛中有熱，所以作疼，經水不及期，血熱也，四物湯加
黃連。

經候將來而作疼者，血實。

桃仁，香附，黃連。

過期乃血少也。

川芎，當歸，帶人參白朮與痰藥。

過期紫黑色有塊，血熱也，必作痛。

四物湯加黃連，香附。

淡色過期者，乃痰多也。

二陳湯加川芎，當歸。

紫色成塊者，乃是熱也，四物湯加黃連之類。

痰多占住血海地位，因而下多者，目必漸昏，肥人如此。

南星，蒼朮，香附，川芎。

作丸服。

肥人不及日數而多者，痰多血虛。有熱前方加黃連白朮，若血枯經閉者，四物湯加
桃仁紅花。

軀肥脂滿經閉者，導痰湯加芎連，不可服地黃，泥膈故也。如用以生薑汁炒。

  ==中標題==  血崩。

崩之為病，乃血之大下，豈可為寒，但血去後其人必虛，當大補氣血。

東垣有治法，但不言熱，其主於寒，學者宜再思之。急則治其標，白芷湯調百草霜
。甚者棕櫚皮灰，後用四物湯加乾薑調理。因勞者，用參耆帶升補藥。因寒者，加
乾薑。因熱者，加黃芩參耆。崩過多者，先服五靈脂末一服，當分寒熱，五靈脂能
行能止，婦人血崩，用白芷香附為丸，白帶用椒目末，又用白芷末。

一方用生狗頭骨燒灰存性，或酒調服，或入藥服之，又方用五靈脂，半生半熟為末
，以酒調服。

氣虛血虛者皆於四物湯加人參黃耆，漏下乃熱而虛者，四物湯加黃連。

  ==中標題==  帶下赤白，赤屬血，白屬氣，主治燥濕為先。

帶漏俱是胃中痰積流下，滲入膀胱，宜升，無人知此，肥人多是濕痰。

海石，半夏，南星，蒼朮，川芎，椿皮，黃柏。

瘦人帶病少，如有帶病者，是熱也。

黃柏，滑石，川芎，椿皮，海石。

甚者上必用吐，以提其氣，下用二陳湯加蒼朮白朮，仍用丸子（一本作瓦龍子）。

又云：赤白帶皆屬於熱，出於大腸小腸之分。

一方黃荊子炒焦為末，米飲湯下，治白帶，亦治心痛。

羅先生治法或十棗湯，或神祐丸，或玉燭散，皆可用，不可峻攻，實者可用此法，
虛則不宜。

血虛者加減四物湯。氣虛者以參朮陳皮間與之。濕甚者用固腸丸。相火動者於諸藥
中少加炒黃柏。滑者加龍骨赤石脂。滯者加葵花。性燥者加黃連。寒月少入薑附，
臨機應變，必須斷厚味。

良薑，芍藥，黃柏（二錢各燒灰），人椿樹皮末（一兩半）。

右為末，粥為丸，每服三四十丸。

痰氣帶下者。

蒼朮，香附，滑石，蛤粉，半夏，茯苓。

婦人上有頭風鼻涕，下有白帶。

南星，蒼朮，黃柏（炒焦），滑石，半夏，川芎，辛夷，牡蠣粉（炒），茯苓。

白帶兼痛風。

半夏，茯苓，川芎，陳皮，甘草，蒼朮（炒浸），南星，牛膝，黃柏（酒浸晒乾炒
）。

  ==中標題==  子嗣。

肥盛婦人不能孕育者，以其身中脂膜閉塞子宮，而致經事不能行，可用導痰湯之類
，瘦怯婦人不能孕育者，以子宮無血，精氣不聚故也，可用四物湯養血養陰等藥。

  ==中標題==  產前胎動。

孕婦人因火動胎，逆上作喘者，急用條黃芩香附之類，將條芩更於水中，沉取重者
用之。

固胎。

地黃（半錢），人參，白芍（各一錢），白朮（一錢半），川芎，歸身尾（一錢）
，陳皮（一錢），甘草（二錢），糯米（十四粒），黃連（些小），黃柏（些小）
，桑上羊兒藤（七葉完者）。

右咀，煎湯服之。

血虛不安者用阿膠，痛者縮砂，行氣故也，一切病不可表。

  ==中標題==  惡阻，從痰治。

戴云：惡阻者，謂婦人有孕，惡心阻其飲食者是也，肥者有痰，瘦者有熱，多用二
陳湯，或白朮為末水丸，隨所好或湯或水下，婦人懷妊愛物，乃一藏之虛，假如肝
藏虛，其肝氣止能生胎，無餘物也。

血塊死血，食積痰飲成塊在兩動作，腹鳴嘈雜，眩暈身熱，時作時止。

黃連（一兩，一半用茱萸炒去茱萸，一半益智炒去益智），山梔（半兩炒），台芎
（半兩），香附（一兩用童便浸），蘿蔔子（一兩半炒），山楂（一兩），三稜，
青皮，神（各半兩），莪（半兩用米醋煮），桃仁（半兩留尖去皮），白芥子
（一兩半炒），瓦龍子（消血塊）。

右為末，作丸子服之。

婦人血塊如盤，有孕難服峻劑。

香附（四兩醋煮），桃仁（一兩去皮尖），海石（一兩醋煮），白朮（一兩）。

右為末，神為丸。

  ==中標題==  朿胎。

朿胎丸，第八箇月服。

黃芩（酒炒，夏用一兩，秋用七錢半，冬用半兩），茯苓（七錢半），陳皮（二兩
忌火），白朮（二兩）。

右為末，粥為丸。

朿胎散即達生散。

人參（半錢），陳皮（半錢），白朮，白芍，歸身尾（各一錢），甘草（二錢炙）
，大腹皮（三錢），紫蘇（半錢）。

或加枳殼砂仁作一帖，入青蔥五葉，黃楊木葉梢十箇煎，待於八九箇月，服十數帖
，甚得力，或夏加黃芩，冬不必加，春加川芎，或有別證，以意消息。

第九箇月服。

黃芩（一兩，酒炒，宜熱藥不宜涼藥，怯弱人減半），白朮（一兩），枳殼（七錢
半炒），滑石（七錢半，臨月十日前，小便多時減此一味）。

右為末，粥為丸，如梧桐子大，每服三十丸，空心熱湯下，不可多，恐損元氣。

  ==中標題==  安胎。

白朮，黃芩，炒。

右為末，粥為丸。

黃芩安胎，乃上中二焦藥，能降火下行。縮砂安胎治痛，行氣故也。

益母草即茺蔚子，治產前產後諸病，能行血養血，難產作膏，地黃膏，牛膝膏。

  ==中標題==  胎漏，氣虛，血虛，血熱。

戴云：胎漏者，謂婦人有胎而血漏下也。

  ==中標題==  子腫，濕多。

戴云：子腫者，謂孕婦手足或頭面通身浮腫者是也。用山梔炒一合，米飲湯吞下，
三因方中有鯉魚湯。

  ==中標題==  難產。

難產之由，亦是八九箇月內不謹者，氣血虛故，亦有氣血凝滯而不能轉運者。

催生方。

白芷灰，滑石，百草霜。

右為末，芎歸湯或薑汁調服之。

治胎衣不下，婦人大全方別有治法。

  ==中標題==  產後，血暈，一虛火載血，漸漸暈來。

用鹿角燒灰，出火毒，研為極細末，以好酒調灌下即醒，行血極快也。

又方用韭葉細切，盛於有嘴瓶中，以熱醋沃之，急封其口，以嘴塞產鼻中可愈眩暈
。

產後補虛。

人參，白朮（各二錢），黃芩，陳皮，川芎（各半錢），歸身尾（半錢），甘草（
一錢炙），有熱加生薑（三錢），茯苓（一錢）。

必用大補氣血，雖有雜證，以末治之。

當清熱補血氣。

消血塊。

滑石（二錢），沒藥（一錢），麒麟竭（一錢），無則用牡丹皮。

右為末，醋糊作丸。瓦龍子能消血塊。

  ==中標題==  泄。

川芎，黃芩，白朮，茯苓，乾薑，滑石，白芍（炒），陳皮。

咀煎湯服。

  ==中標題==  惡露不盡。

謂產後敗血所去不盡，在小腹作痛。

五靈脂，香附末，蛤粉。

右醋丸，甚者入桃仁（不去尖）。

如惡血不下，以五靈脂為末，神糊丸，白朮陳皮湯下。

  ==中標題==  中風。

不可作風治，切不可以小續命湯服之，必大補氣血，然後治痰，當以左右手脈分其
氣血多少而治，口眼喎斜不可服小續命湯。

  ==中標題==  發熱惡寒。

大發熱必用乾薑，輕用茯苓，淡滲其熱，一應苦寒熱發表藥皆不可用也。纔見身熱
，便不可表，發熱惡寒者，皆是氣血。左手脈不足，補血藥多於補氣藥。右手脈不
足，補氣藥多於補血藥。惡寒發熱腹滿者，當去惡血。脈滿者，不是腹痛者，是產
後不可下。白芍以其酸寒，伐生發之氣故也。產後一切病，皆不可發散。

  ==中標題==  小兒科。

小兒食積痰熱傷乳為病，大概肝與脾病多，小兒肝病多，及大人亦然，肝只是有餘
，腎只是不足。

吐瀉黃疸。

三稜，莪，陳皮，青皮，神，麥芽，甘草，白朮，茯苓，黃連。

右為末，水調服。

傷乳吐瀉者加山楂，時氣吐瀉者加滑石。發熱者加薄荷。

吐瀉用益元散。錢氏五補五瀉之藥俱可用。

  ==中標題==  急慢驚風。

發熱，口瘡，手心伏熱，痰熱，痰喘，痰嗽。並用通法，重則用瓜蒂散，輕則用苦
參赤小豆末，須酸虀汁調服吐之，後用通聖散蜜丸服之，驚有二證，一者熱痰，主
急驚，當直瀉之，一者脾虛，乃為慢驚，所主多死，當養脾。東垣云：慢驚者，先
實脾土，後散風邪。急者只用降火，下痰養血。慢者只用硃砂安神丸，更於血藥中
求之。

黑龍丸。

牛膽南星，礞石（各一兩，焰硝等分煆），天竺黃，青黛（各半兩），蘆薈（二兩
半），硃砂（三錢），僵蠶（五分），蜈蚣（二錢半燒存性）。

右為細末，煎甘草湯，膏丸，如雞頭大，每服一丸，或二丸，急驚薄荷湯下，慢驚
桔梗白朮湯下。

神聖牛黃奪命散。

檳榔（半兩），木香（三錢），大黃（二兩麵裹煨熟為末），白牽牛（一兩，一半
炒，一半生用），黑牽牛（粗末，一半生用，一半炒用）。

右為一處，研作細末，入輕粉少許，每服二錢，用蜜漿水調下，不拘時候，微利為
度。

  ==中標題==  疳病。

胡黃連丸。

胡黃連（半錢，去果積），阿魏（一錢半醋煮，去肉積）  麝香（四粒），神（
二錢半，去食積），黃連（二錢半炒，去熱積）。

右為末，豬膽汁丸，如黍米大，每服二十丸，白朮湯下。小兒疳病腹大，胡黃連丸
二十丸，白朮湯下。

  ==中標題==  痘瘡，分氣虛血虛補之。

氣虛用人參白朮加解毒藥。但見紅點便忌升麻葛根湯，發得表虛也。吐瀉少食為裏
虛，不吐瀉能食為實，裏實而補則結癰腫。

陷伏倒靨灰白為表虛，或用燒人屎，黑陷甚者，燒人屎，紅活綻凸為表實，而復用
表藥則要潰爛不結痂，二者俱見為表裏俱虛。

痘瘡或初出或未出時，人有患者，宜預服此藥，多者合少，重者合輕，方用絲瓜近
蒂三寸，連瓜子皮燒灰存性為末，砂糖拌，喫入硃砂末亦可。

解痘瘡毒藥。

絲瓜，升麻，酒芍藥，甘草（生用），糖毬，黑豆，犀角，赤小豆。

解痘瘡法，已出未出，皆可用硃砂為末，以蜜水調服，多者可減，少者可無。

  ==中標題==  腹脹。

蘿蔔子（蒸），紫蘇梗，陳皮，乾薑（各等分），甘草（減半）。

食減者加白朮煎服。

  ==中標題==  夜啼。

人參（一錢半），黃連（一錢半薑汁炒），廿草（半錢），竹葉（二十片）。

作二服，加薑一片，煎服之。

  ==中標題==  口糜。

戴云：謂滿口生瘡者便是。江茶粉草傅之。

又方苦參，黃丹，五倍子，青黛，各等分傅之。

  ==中標題==  脫囊腫大。

戴云：脫囊者，陰囊腫大，墜下不收上之說。

木通，甘草，黃連，當歸，黃芩。

煎服。

脫囊，紫蘇葉為末，水調傅上，荷葉裹之。

  ==中標題==  脫肛．

戴云：脫肛者，大腸脫下之說。東北方陳壁上土湯泡，先薰後洗，亦可用脫囊藥服
之。

  ==中標題==  木舌。

戴云：木舌者，舌腫硬不和軟也，又言，重舌者亦是此類，二者蓋是熱病，用

百草霜，滑石，芒硝。

為末酒調敷。

  ==中標題==  癮疹，黑斑，紅斑，瘡癢。

用通聖散調服。

  ==中標題==  咯紅。

戴云：咯紅者，即唾內有血，非吐血與咳血。

黑豆，甘草，陳皮，煎服。

  ==中標題==  喫泥，胃熱故也。

軟石膏，甘草，黃芩，陳皮，茯苓，白朮。

煎服。

  ==中標題==  痢疾，食積。

黃芩，黃連，陳皮，甘草。

煎服。

赤痢加紅花桃仁，白痢加滑石末。

  ==中標題==  食積痢。

炒，蒼朮，滑石，芍藥，黃芩，白朮，甘草，陳皮，茯苓。

右咀，煎下保和丸。

  ==中標題==  解顱。

乃是母氣虛與熱多耳。戴云：即初生小兒頭上骨未合而開者，右以四君子湯，四物
湯，有熱加酒芩，炒黃連，生甘草煎服，外以帛束緊用，白蘞末敷之。

  ==中標題==  蚘虫。

練樹根為君，佐以二陳湯煎服。

  ==中標題==  口噤。

鬱金，藜蘆，瓜蒂。

為末，搐鼻。

  ==中標題==  風痰。

南星（半兩切），白礬（半兩，入器中，水高一指，浸晒乾，研細末），白附子（
一兩）。

用飛白麵為丸，如雞頭大，每服一丸或二丸，薑蜜薄荷湯化下服之。

  ==中標題==  癩頭．用紅炭焠長流水，令熱洗之，又服酒製通聖散，除大黃酒炒
外，以胡荽子，伏龍肝，懸龍尾，黃連，白礬為末，調敷。

又方。

松樹厚皮（燒灰一兩），白膠香（熬沸傾石上二兩），黃丹（一兩飛），白礬（半
兩用飛），軟石膏（一兩），黃連（半兩），大黃（五錢），輕粉（四盝）。

右極細末，熬熟，油調敷瘡上，須先洗了瘡口，敷乃佳。

  ==中標題==  赤瘤。

生地黃，木通，荊芥。

苦藥帶表之類，用巴蕉油塗患處。

  ==中標題==  鼻赤。

雄黃，黃丹。

同敷。一小兒好喫粽，成腹痛。

黃連，白酒藥。

為末調服乃愈。

  ==中標題==  火豈君相五志俱有論。

火之為病，其害甚大，其變甚速，其勢甚彰，其死甚暴，何者蓋能燔灼焚焰，飛走
狂越，消爍於物，莫能禦之，遊行乎三焦虛實之兩途，曰君火也，猶人火也，曰相
火也，猶龍火也，火性不妄動，能不違道於常，以稟位聽命，運行造化，生存之機
矣。夫人在氣交之中，多動少靜，欲不妄動，其可得乎，故凡動者皆屬火，龍火一
妄行，元氣受傷，勢不兩立，偏勝則病移他經，事非細故，動之極也，病則死矣。
經所以謂，一水不勝二火之火，出於天造，君相之外，又有厥陰藏府之火，根於五
志之內，六欲七情激之，其火隨起，大怒則火起於肝，醉飽則火起於胃，房勞則火
起於腎，悲哀動中則火起於肺，心為君主，自焚則死矣。丹溪又啟火出五藏，主病
曰：諸風掉眩，屬於肝火之動也。諸痛瘡瘍，屬於心火之用也。諸氣膹鬱，屬於肺
火之升也。諸濕腫滿，屬於脾火之勝也。經所謂一水不勝五火之火，出自人為，又
考內經病機一十九條內，舉屬火者五。諸熱瞀瘈，皆屬於火。諸驚禁慄，如喪神守
，皆屬火。諸氣逆上，皆屬於火。諸躁擾越，皆屬於火。諸病跗腫，疼痠驚駭，皆
屬於火。而河間又廣其說，火之致病者甚多，深契內經之意，曰：喘嘔吐酸，暴疰
下迫，轉筋，小便渾濁，腹脹大，鼓之有聲，癰疽瘍疹，瘤氣結核，吐下霍亂，瞀
鬱腫脹，鼻塞鼽，衄血溢血，泄淋閉，身熱惡寒，戰慄驚惑，悲笑譫妄，衄衊血污
之病，皆少陰君火之火，乃真心小腸之氣所為也，若瞀瘛暴瘖，冒昧躁擾，狂越罵
詈，驚駭跗腫，痠疼，氣逆上衝，禁慄如喪神守，嚏嘔瘡瘍，喉啞耳鳴，及聾嘔湧
，溢食不下，目昧不明，暴注瘈，暴病暴死，此皆少陽相火之熱，乃心包絡三焦
之氣所為也，是皆火之變見於諸病也，謂為脈虛則浮大，實則洪數，藥之所主，各
因其屬，君火者，心火也，可以濕伏，可以水滅，可以直折，惟黃連之屬可以制之
。相火者，龍火也，不可以濕折之，從其性而伏之，惟黃柏之屬可以降之，噫瀉火
之法，豈止如此，虛實多端，不可不察，以臟氣司之，如黃連瀉心火，黃芩瀉肺火
，芍藥瀉脾火，柴胡瀉肝火，知母瀉腎火，此皆苦寒之味，能瀉有餘之火耳，若飲
食勞倦，內傷元氣，火不兩立，為陽虛之病，以甘溫之劑除之，如黃耆人參甘草之
屬，若陰微陽彊，相火熾盛，以乘陰位，日漸煎熬，為火虛之病，以甘寒之劑降之
，如當歸地黃之屬，若心火亢極，鬱熱內實，為陽強之病，以鹹冷之劑折之，如大
黃朴硝之屬。若腎水受傷，其陰失守，無根之火為虛之病，以壯水之劑制之，如生
地黃玄參之屬。若右腎命門火衰，為陽脫之病，以溫熱之劑濟之，如附子乾薑之屬
。若胃虛過食冷物，抑遏陽氣于脾土，為火鬱之病，以升散之劑發之。如升麻乾葛
柴胡防風之屬，不明諸此之類，而求火之為病，施治何所依據，故於諸經集略其說
，略備處方之用，庶免實實虛虛之禍也。

  ==中標題==  氣屬陽動作火論。

捍衛沖和不息之謂氣，擾亂妄動變常之謂火，當其和平之時，外護其表，復行於裏
，周流一身，循環無端，出入升降，繼而有常，源出中焦，總統於肺氣，曷嘗病於
人也，及其七情之交，攻五志之間，發乖戾失常，清者遽變之為濁，行者抑遏而反
止，表失衛護而不和，內失健悍而火降，營運漸遠，肺失主持，妄動不已，五志厥
陽之火起焉，上燔于肺氣乃病焉，何者氣本屬陽，反勝則為火矣。河間曰：五志過
極則為火也。何後世不本此議而一概類聚，香辛燥熱之劑，氣作寒治，所據何理，
且言七氣湯，製作其用，青皮，陳皮，三稜，蓬朮，益智，官桂，甘草，遂以為平
和，可常用，通治七情所傷，混同一意，未喻其藥，以治真氣，以下諸氣。尤有甚
焉者，茲不復敘。況所居之情，各各不同，且夫經言九氣之變，未嘗略而不詳，如
怒則氣上，喜則氣緩，悲則氣消，恐則氣下，寒則氣收，熱則氣泄，驚則氣亂，勞
則氣耗，思則氣結，其言治法，高者抑之，下者舉之，寒者熱之，熱者寒之，驚者
平之，勞者溫之，結者散之，喜者以恐升之，悲者以喜勝之，九氣之治，各有分別
，何嘗混作寒，治論而類聚，香熱之藥，通言而治諸氣，豈理之謂歟，若香辛燥熱
之劑，但可劫滯氣，衝快於一時，以其氣久抑滯，借此暫行開發之意，藥中無佐使
制伏所起之氣，服之甚則增熾鬱火，蒸薰氣液而成積，自積滋長而成痰，一飲下膈
氣，乃氤氳清虛之象，若霧露之著物，雖滯易散，內挾痰積，開而復結，服之日久
，安有虛實而不動氣，動而不散者乎，此皆人所受誤之，由習俗已久，相沿而化，
卒莫能救，升發太過，香辛散氣，燥熱傷氣，真氣耗散，濁氣上騰，猶曰腎虛不能
攝氣歸原，遂與蘇子降氣湯，四磨湯，下黑鉛丹，養氣丹，鎮墜上升之氣，且硫黃
黑錫佐以香熱，又無補養之性，藉此果能生氣而補腎乎，請熟詳之，夫濕痰盛甚者
，亦或當之。初服未顯增變，由其喜墜而愈進，形質弱者何以收救，不悟肺受火炎
，子氣亦弱，降令不行，火無以制，相扇而動，本勢空虛，命絕如縷，積而至深，
丹毒濟火，一旦火氣狂散，喘息奔急而死，所以有形丹石丸藥，重墜無形之氣，其
氣將何抵受，隨而降之乎，譬以石投水，水固未嘗沉也，豈不死歟。丹溪有日：上
升之氣，自肝而出，中挾相火，其熱愈甚，自覺無冷，非真冷也，火熱似水，積熱
之甚，陽亢陰微，故有此證，認假作真，似是之禍，可勝言哉，內經雖云，百病皆
生於氣，以正氣受邪之不一也，今七情傷氣，鬱結不舒，痞悶壅塞，發為諸病，當
詳所起之因，滯於何經，有上下部，分藏氣之不同，隨經用藥，有寒熱溫涼之同異
，若枳殼利肺氣，多服損胸中至高之氣，青皮瀉肝氣，多服損真氣，與夫木香之行
中下焦氣，香附之快滯氣，陳皮之泄氣，霍香之馨香上行胃氣，紫蘇之散表氣，厚
朴之瀉衛氣，檳榔之瀉至高之氣，沉香之升降其氣，腦麝之散真氣，若此之類，氣
實可宜，其中有行散者，有損泄者，其過劑乎，用之能卻氣之標，而不能治氣之本
，豈可又佐以燥熱之藥，以火濟火，混同謂治諸氣，使之常服多服可乎，氣之與火
一理而已，動靜之變，反化為二氣，作火論治，與病情相得，丹溪發揮論云：冷生
氣者，出於高陽生之謬言也，自非身受寒氣，口食寒物，而足論寒者，吾恐十之無
一二也。

  ==中標題==  血屬陰難成易虧論。

內經曰：榮者，水穀之精也，和調五藏，酒陳於六腑，乃能入於脈也。源源而來，
生化於脾，總統於心，藏於脾肝，宣布於肺，施泄於腎，灌溉一身，目得之而能視
，耳得之而能聽，手得之而能攝，掌得之而能握，足得之而能步，藏得之而能液，
腑得之而能氣，是以出入升降，濡潤宣通者，由此使然也，注之於脈，少則濇，充
則實，常以飲食日滋，故能陽生陰長。液汗變化而赤為血也，生化旺則諸經此持而
長養，衰耗竭則百脈由此而空虛，可不謹養哉。故曰：血者神氣也，持之則存，失
之則亡，是知血盛則形盛，血弱則形衰，神靜則陰生，形役則陽亢，陽盛則陰必衰
，又何言陽旺而生陰血也，蓋謂血氣之常，陰從平，陽隨氣運行於內，而無陰以羈
束，則氣何以樹立，故其致病也易，而調治也難，以其比陽常虧，而又損之，則陽
易亢，陰易乏之論，可以見矣。諸經有云，陽道實，陰道虛，陽道常饒，陰道常乏
，陽常有餘，陰常不足，以人之生也，年至十四而經行，至四十九而經斷，可見陰
血之難成易虧，如此陰氣一虧傷，所變之證妄行，於上則吐衄衰涸，於外則虛勞妄
返，於下則便紅，稍血熱則膀胱癃閉，溺血，滲透腸間則為腸風，陰虛陽搏則為崩
中，濕蒸熱瘀則為滯下，熱極腐化則為膿血，火極似水，血色紫黑，熱盛於陰，發
於瘡瘍，濕滯於血，則為痛癢癮疹，皮膚則為冷痹，畜之在上，則人喜忘，畜之在
下，則為喜狂，隋恐跌撲，則瘀惡內凝，若分部位，身半已上，同天之陽，身半已
下，同地之陰，此特舉其所顯之證者，治血必血屬之藥，欲求血藥，其四物之謂乎
，河間謂隨證輔佐，謂之六合湯者，詳言之矣。余故陳其氣味專司之要，不可不察
。夫川芎血中之氣藥也，通肝經，性味辛散，能行血滯於氣也。地黃血中血藥也，
通腎經，性味甘寒，能生真陰之虛也。當歸分三治，血中主藥，通腎經，性味辛溫
，全用能活血，各歸其經也。芍藥陰分藥也，通脾經，性味酸寒，能和血氣腹痛也
。若求陰藥之屬必於此而取則焉。脾胃論有云：若善治者，隨經損益，損其一二味
之所宜為主治可也，此特論血病而求血藥之屬者也，若氣虛血弱，又當從。長沙血
虛以人參補之，陽旺則生陰血也，若四物者，獨能主血分受傷，為氣不虛也。輔佐
之屬，若桃仁，紅花，蘇子，血竭，牡丹皮者，血滯所宜，蒲黃，阿膠，地榆，百
草霜，櫚灰者，血崩所宜。乳香，沒藥，五靈脂，凌霄花者，血痛所宜，蓯蓉，瑣
陽，牛膝，枸杞子，益母草，夏枯草，敗龜板者，血虛所宜，乳酪血液之物，血燥
所宜，乾薑，桂者，血寒所宜，生地黃，苦參，血熱所宜，此特取其正治之大略耳
。以其觸類而長，可謂無窮之應變矣。

  ==中標題==  滯下辨論。

滯下之病，嘗見世方，以赤白而分寒熱，妄用兜澀燥劑止之，或言積滯而用巴碙丸
藥攻之，或指濕熱而與淡滲之劑利之，一偏之誤，可不明辯乎，謹按原病式所論，
赤白同於一理，反復陳喻，但不熟察耳，果腸胃積滯不行，法當辛苦寒涼藥，推陳
致新，蕩滌而去，不宜巴碙毒熱下之，否則鬱結轉甚而病變危者有之矣。若瀉痢不
分兩證，混言濕熱，不利小便，非其治也，夫泄者，水穀濕之象，滯下者，垢瘀之
物，同於濕熱而成，治分兩岐，而藥亦異，若淡滲之劑，功能散利水道，濁流得快
，使泄自止，此有無之形，豈可與滯下混同論治而用導滯行積可乎？其下痢出於大
腸，傳送之道了不干於腎氣，所下有形之物，或如魚腦，或下如豆汁，或便白膿，
或下純血，或赤或白，或赤白相雜，若此者豈可與瀉混同論治而用淡滲利之可乎？
嘗原其本，皆由腸胃日受飲食之積餘不盡行留滯於內，濕蒸熱瘀，鬱結日深，伏而
不作，時逢炎暑不行，相火司令，又調攝失宜，復感酷熱之毒，至秋陽氣始，收火
氣下降，蒸發畜積而滯下之證作矣。以其積滯之滯行，故名之曰滯下。其濕熱瘀積
干於血分則赤，干於氣分則白，赤白兼下，氣血俱受邪矣，久而不愈，氣血不運，
脾積不磨，陳積脫滑，下凝猶若魚腦矣，甚則腸胃空虛，關司失守，濁液并流，色
非一類，錯雜混下，注出狀如豆汁矣。若脾氣下陷，虛坐努責便出，色如白膿矣。
其熱傷血深，濕毒相瘀，粘結紫色則紫黑矣。其污濁積而欲出，氣滯而不與之出，
所以下迫窘痛，後重裏急，至圊而不能便，總行頻併亦少，乍止乍起而不安，此皆
大腸經有所壅遏窒礙，氣液不得宣通故也。眾言難處，何法則可，求之長沙論云：
利之可下者，悉用大黃之劑，可溫者，悉用薑附之類，何嘗以巴碙熱毒下之，緊澀
重藥兜之。又觀洽間立言，後重宜下，腹痛則宜和，身重則宜溫，脈弦則去風，膿
血粘稠以重藥竭之，身冷自汗以重藥溫之，風邪內束宜汗之，鶩溏為痢當溫之，在
表者汗之，在裏者下之，在上者湧之，在下者竭之，身表熱者內疏之，小便澀者分
利之，用藥輕重之別，又加詳載。行血則便膿自愈，調氣則後重自除，治實治虛之
要論，而丹溪又謂大虛大寒者，其治驗備載局方發揮，觀此治法，豈可膠柱而調瑟
，又有胃弱而閉不食，此名禁口痢。病七方未有詳論者，以內經大法推之，內格嘔
逆，火起炎上之象，究乎此則，胃虛木火乘之，是土敗木賊也，見此多成危候。

  ==中標題==  三消之疾燥熱勝陰。

嘗讀劉河間先生三消之論，始言天地六氣五味，以配養人身六味五藏，而究乎萬物
之源，終引內經論渴諸證以辯乎，世方熱藥之誤，此比物立象，反復詳明，非深達
陰陽造化之機者，孰能如是邪，請陳其略，夫經中有言，心肺氣厥而渴者，有腎熱
而渴者，有言胃與大腸結熱而渴者，有言脾痹而渴者，有因小腸痹熱而渴者，有因
傷飽肥甘而食渴者，有因醉飽入房而渴者，有因遠行勞倦遇天熱而渴者，有因傷害
胃乾而渴者，有因腎熱而渴者，有因痛風而渴者，雖五藏之部分不同，而病之所遇
各異，其為燥熱之疾一也。三消之熱，本濕寒之陰氣衰，燥熱之陽氣大甚，皆因乎
飲食之餌失節，腸胃乾涸，而氣液不得宣平，或耗亂精神過違其度，或因大病，陰
氣損而血液衰虛，陽氣悍而燥熱鬱甚，或因久嗜鹹物，恣食炙，飲食過度，亦有
年少服金石丸散，積久實熱結於下焦，虛熱血氣不能制實熱，燥甚於腎，故渴而不
飲，若飲水多而小便多者，名日消渴。若飲食多而不甚渴，小便數而消瘦者，名曰
消中，若渴而飲水不絕，腿消瘦而小便有脂液者，名日腎消。此三消者，其燥熱同
也。故治疾者，補腎水陰寒之虛，而瀉心火陽熱之實，除腸胃燥熱之甚，濟一身津
液之衰，使道路散而不結，津液生而不枯，氣血利而不澀，則病日已矣。豈不以滋
潤之劑，養陰以制燥，滋水而充液哉，何故？泄漏消渴多者，不知其書，謂因下部
腎水虛不能制其上焦心火，使上實熱而多煩渴，下虛冷而多小便，若更服寒藥，則
元氣轉虛，而下部腎水轉衰，則上焦心火尤難治也。但以暖藥補養元氣，若下部腎
水得實而勝退上焦心火，則自然渴止，小便如常而病愈也吁。若此未明陰陽虛實之
道也，夫腎水屬陰而本寒，虛則為熱，心火屬陽而本熱，虛則為寒，若腎水陰虛則
心火陽實，是謂陽實陰虛而上下俱熱矣。以彼人言，但見消渴，數溲妄言，為下部
寒爾。豈知腸胃燥熱，怫鬱使之然也。且夫寒物屬陰能養水而瀉心熱，物屬陽能養
火而耗水，今腎水既不能勝心火，則上下俱熱，奈何熱養腎水，欲令勝心火，豈不
闇哉。彼不謂水氣實者必能制火，虛則不能制火，故陽實陰虛而熱燥，其液小便淋
而常，少陰實，陽虛不能制水，小便利而常多，此又不知消渴小便多者，蓋燥熱太
甚而三焦腸胃之腠理怫鬱結滯，緻密壅塞，而水液不能滲泄浸潤於外，以養乎百骸
，故腸胃之外，燥熱太甚，雖多飲水入於腸胃之內，終不能浸潤於外，故渴不止而
小便多，水液既不能滲泄浸潤於外，則陰燥竭而無以自養，故久而多變為聾盲瘡瘍
痤疿之類而危殆，其為燥熱傷陰也明矣。

  ==中標題==  泄瀉從濕治有多法。

泄瀉者，水瀉所為也，由濕本土，土乃脾胃之氣也，得此證者，或因於內傷，或感
於外邪，皆能動乎脾濕，脾病則升舉之氣下陷，濕變注，并出大腸之道，以胃與大
腸同乎陽明一經也。云：濕可成泄，垂教治濕大意，而言後世方論泥云：治濕不利
小便，非其治也。故凡泄瀉之藥，多用淡滲之劑利之，下久不止，不分所得之因，
遽以為寒，而用緊澀熱藥兜之。夫泄有五，飧泄者，水穀不化而完出，濕兼風也。
溏泄者，所下汁積粘垢，濕兼熱也。鶩泄者，所下澄徹清冷，小便清白，濕兼寒也
。濡泄者，體重軟弱，泄下多水，濕自甚也。滑泄者，久下不能禁固，濕勝氣脫也
。若此有寒熱虛實之不同，舉治不可執一而言，謹書數法於後，夫泄有宜汗解者，
經言，春傷於風，夏必飧泄，又云，久風為飧泄，若保命集云：用蒼朮，麻黃，防
風之屬是也。有宜下而保安者，若長沙言，下痢脈滑而數者，有宿食也，當下之，
利已差，至其時復發者，此為下未盡，更下之安，悉用大承氣湯加減之劑，有宜化
而得安者，格致餘論，夏月患泄，百方不效，視之久病而神亦瘁，小便少而赤，脈
滑而頗弦，格悶食減，因悟此久積所為，積濕成痰，留於肺中，宜大腸之不固也，
清其源則流自清，以茱萸等作湯溫服一碗許，探喉中，一吐痰半升，如利減半，次
早晨飲吐半升而利止，有以補養而愈者，若脾胃論，言脈弦氣弱，自汗，四肢發熱
，大便泄瀉，從黃耆建中湯，有宜調和脾濕而得止者，若潔古言：口四肢懶倦，小
便不利，大便走泄，沉困，飲食減少，以白朮，芍藥，茯苓加減治之，有宜升舉而
安者，若試效，方言胃中濕，脾弱不能運行，食下則為泄，助甲膽風勝以克之，以
升陽之藥，羌活，獨活，升麻，防風，炙甘草之屬，有宜燥濕而後除者，若脾胃論
言上，濕有餘脈緩，怠惰嗜臥，四肢不收，大便泄瀉，從平胃散。有宜寒涼而愈者
。若長沙言，協熱自利者，黃芩湯主之。舉其濕熱之相宜者，若長沙言，下利脈遲
緊，痛未欲止，當溫之，下利心痛，急當救裏，下利清白，水液澄徹，可與理中四
逆湯輩，究其利小便之相宜者，河間言：濕勝則濡泄，小便不利者，可與五苓散，
益元散，分導之，以其收歛之相宜者，東垣言，寒滑，氣泄不固，製訶子散澀之，
以上諸法，各有所主，宜獨利小便而濕動也，豈獨病因寒，必待龍骨，石脂，緊重
燥毒之屬，澀之治者，又當審擇其說。一途取利，約不博可乎？

金匱鉤玄卷三終。
