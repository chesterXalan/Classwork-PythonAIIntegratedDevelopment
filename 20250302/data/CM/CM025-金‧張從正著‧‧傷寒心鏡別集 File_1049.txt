

   25  <>金‧張從正著‧‧傷寒心鏡別集

                               建檔：行政院衛生署中醫藥委員會　何威德技正


      傷寒心鏡別集                          金  考城張從政著

  ==1傷寒

  ==2（第一節）傷寒論雙解散

守真制雙解散，通聖益元各七八分，入生薑蔥白煎，解傷寒三二日，間以其初覺，
亦傷寒疑似之間，解表恐傷於內，然攻裏恐傷於表，故制雙解以其表裏齊見俱解，
甚為得法，然間有不解，猶未盡善也。子和增作法，亦用前藥煎一碗，令飲其半探
引出風痰，次服一半仍用酸辣湯投之，使近火衣被覆蓋汗出則解八九分矣。此法子
和得之規繩之入，世所未知也。

  ==2（第二節）論發汗

世人只知桂枝麻黃發汗，獨不知涼藥能汗，大有盡善者。熱藥汗不出者反益病，涼
藥發之百無一損。素問云：辛甘發散為陽，白粥配蔥食之便能發汗，益元加薄荷亦
能發汗，承氣用薑棗煎以辛甘發散之意。守真雙解子和演為吐法，豈非涼藥亦能發
汗也。

  ==2（第三節）論攻裏

攻裏之藥當用寒涼，世人畏之是不知藥隨病而俱出，何曾留於中乎。桂枝下咽，陽
盛則斃，承氣入胃陰盛乃亡。此語惑人久矣，鮮有解者，因有知幾窮理，偶於守真
醫書註中稍見其意，此陽實陰實，陽實發散，陰實宣泄，不同實謂不受病也。陰實
本不受病，何用承氣宣泄，反之則有斃亡之失也。此二句蓋謂傷寒之設也。

  ==2（第四節）論攻裏發表

素問云：攻裏不遠寒，發表不遠熱。啟玄子云：世人直疑攻裏合用寒藥，發表合用
熱藥，似是而非也。蓋攻裏不遠寒，是不遠司氣之寒，雖嚴凝盛寒之際，若合攻裏
不可畏天寒而不用寒藥，發表不遠熱者，是不遠司氣之熱，雖流金爍石炎蒸盛暑，
合用發表之藥不可畏暑而不用熱藥，此不遠寒熱之理也。

  ==2（第五節）撏衣撮空何臟所主

撏衣撮空，許學士說作肝熱風淫末疾，故手為撏衣撮空。此論雖當莫若斷之為肺熱
，以為愈矣，其人必語，妄言經曰肺熱必為語，兼上焦有病，肺必主之。手經
者上焦也，二者皆當其理，果何如哉，天地為體用肺為體，肝為用也。肝主諸血者
陰物也，此靜體何以自動，蓋肺主氣，氣所鼓舞故靜得動，一說肝之用者，一說肺
之用者，此天地至為體用，二者俱為當也，是知用臟血自寅至申行陽二十五度，諸
陽用事氣為肝所使，肺主氣自申至辰行陰二十五度，諸陰用事肺為所用。

  ==2（第六節）傷寒口傳足經不傳手經論

傷寒只傳足六經。仲景本論無說，古今亦無言者，惟龐安常謂主生，故太陽水傳足
太陰土，土傳足少陰水，水傳足厥陰木為賊邪。蓋牽彊穿鑿，胡不觀內經陰陽雜合
論云：太陽根於至陰，名陰中之陽。少陽根起於竅陰，名陰中之少陽。太陰根起於
隱白，名曰陰中之太陰。少陰根起於湧泉，名陰中之少陰。厥陰根起於大敦，名曰
陰中之厥陰，其次序正與此合。大抵傷寒始因中風，得之於陰是以正傳，足經者陰
中之陽，陽中之陰也。又以六氣考之，厥陰為初之氣，少陰為二之氣，太陰為三之
氣，少陽為四之氣，陽明為五之氣，太陽為終之氣，此順也。逆而言之正與此合，
緣傷寒為病逆而非順也。

  ==2（第七節）亢則害承乃制

假令水為母，木為子，當春旺之時冬令猶在，即水亢也，水既亢極則木令不至矣，
木者繼冬而承水也，水既亢則害其所承矣，所以木無權則無所制土，土既旺則水受
制。噫夫人必自侮然後人侮之，旨哉。木長春之令也，水受土制熱剋其寒，變而為
濕。

傷寒心鏡別集終。
