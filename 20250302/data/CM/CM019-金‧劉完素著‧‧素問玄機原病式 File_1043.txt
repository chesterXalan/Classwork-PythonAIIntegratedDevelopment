

   19  <>金‧劉完素著‧‧素問玄機原病式

                               建檔：行政院衛生署中醫藥委員會　何威德技正


      素問玄機原病式                        金  河間劉完素著

  ==1（第一章）五運主病

  ==2（第一節）諸風掉（音弔）眩，皆屬肝木。

掉，搖也，眩，昏亂旋運也，風主動故也。所謂風氣甚而頭目眩運者由風木旺，必
是金衰不能制木，而木復生火，風火皆屬陽，多為兼化，陽主乎動，兩動相搏則為
之旋轉，如春分至小滿為二之氣，乃君火之位，自大寒至春分七十三日為初之氣，
乃風木之位，故春分之後風火相搏則多起飄風，俗謂之旋風是也。四時皆有之，由
五運六氣千變萬化，衝盪擊搏，推之無窮，安得失時而便謂之無也，但有微甚而已
，人或乘車躍馬登舟環舞而眩運者，其動不正而左右紆曲，故經曰：曲直動搖風之
用也，眩運而嘔吐者，風熱甚故也。

  ==2（第二節）諸痛痒瘡瘍，皆屬心火。

人近火氣者微熱則痒，熱甚則痛，附近則灼而為瘡，皆火之用也，或痒痛如針輕刺
者猶飛迸火星灼之然也，痒者，美疾也，故火旺於夏而萬物蕃鮮榮美也，炙之以火
漬之以湯而痒轉甚者，微熱之所使也，因而痒去者，熱令皮膚縱緩，腠理開通，陽
氣得泄，熱散而去故也，或夏熱皮膚痒而以冷水沃之不去者，寒能收斂，腠理閉密
陽氣鬱結不能散越，怫熱內作故也。痒得爬而解者，爬為火化，微則亦能令痒，甚
則痒去者，爬令皮膚辛辣而屬金化，辛能散，故金化見則火力分而解矣，或云痛為
實痒為虛者，非謂虛為寒也，正謂熱之微甚也，或疑瘡瘍皆屬火熱而反腐爛出膿水
者何也，猶穀肉果菜至於熱極則腐爛而潰為汙水也，潰而腐爛者，水之化也，所謂
五行之理過極，則勝已者反來制之，故火熱過極則反兼於水化。又如鹽能固物，令
不腐爛者，鹹，寒水化制其火熱使不過極，故得久固也，萬物皆然。

  ==2（第三節）諸濕腫滿，皆屬脾土。

地之體也，土熱極盛則痞塞腫滿，物濕亦然，故長夏屬土則庶物隆盛也。

  ==2（第四節）諸氣膹鬱病痿，皆屬肺金。

膹謂膹滿也，鬱謂奔迫也，痿謂手足痿弱無力以運動也，大抵肺主氣，氣為陽，陽
主輕清而升，故肺居上部，病則其氣膹滿奔迫不能上升，至於手足痿弱不能收持，
由肺金木燥，燥之為病，血液衰少不能營養百骸故也，經曰手指得血而能攝，掌得
血而能握，足得血而能步，故秋金旺則霧氣蒙鬱而草木萎落病之象也，萎猶痿也。

  ==2（第五節）諸寒收引，皆屬腎水。

收斂引急，寒之用也，故冬寒則拘縮矣。

  ==1（第二章）六氣為病

  ==2（第一節）風類

諸暴強直，支痛軟（音軟）戾，裏急筋縮，皆屬於風（厥陰風木乃肝膽之氣也）。

暴卒也，虐害也，強勁有力而不柔和也，直筋勁強也，支痛支持也，堅固支持筋攣
不柔而痛也，軟戾軟縮也，戾乖戾也，謂筋縮裏急乖戾失常而病也，然燥金主於緊
歛短勁切，風木為病反見燥金之化，由亢則害，承乃制也，況風能勝濕而為燥也，
亦十月風病，勢甚而成筋緩者燥之甚也，故諸風甚者皆兼於燥。

  ==2（第二節）熱類

諸病喘嘔吐酸，暴注下迫，轉筋，小便渾濁，腹脹大，鼓之如鼓，癰疽瘍疹，瘤氣
結核，吐下霍亂，瞀鬱腫脹，鼻塞鼽，血溢血泄，淋閟身熱，惡寒戰慄，驚惑悲
笑譫妄，衊血汗，皆屬於熱（手少陰君火之熱乃真心小腸之氣也）。

喘，火氣甚為夏熱，衰為冬寒，故病寒則氣衰而息微，病熱則氣甚而息麤，又寒水
為陰主乎遲緩，熱火為陽主乎急數，故寒則息遲氣微，熱則息數氣麤而為喘也。

嘔，胃膈熱甚則為嘔，火氣炎上之象也。

吐酸，酸者肝木之味也，由火盛制金不能平木，則肝木自甚，故為酸也，如飲食熱
則易於酸矣，或言吐酸為寒者，誤也，又如酒之味苦而性熱能養心火，故飲之則令
人色赤氣粗，脈洪大而數，語澀譫妄，歌唱悲笑，喜怒如狂，冒昧健忘，煩渴嘔吐
，皆熱證也。其吐必酸，為熱明矣，況熱則五味皆厚，經曰在地為化，化生五味，
皆屬土也。然土旺勝水不能制火，則火化自甚，故五味熱食則味皆厚也，是以肝熱
則口酸，心熱則口苦，脾熱則口甘，肺熱則口辛，腎熱則口鹹，或口淡者胃熱也，
胃屬土，土為萬物之母，故胃為一身之本，淡為五味之本，然則吐酸豈為寒者歟。
所以妄言為寒者，但謂多傷生硬粘滑或傷冷物而喜噫醋吞酸故。俗醫主於溫和脾胃
，豈知經言人之傷於寒也，則為病熱，蓋傷寒皮毛則腠理閉密，陽氣怫鬱不能通暢
，則為熱也，故傷寒身表熱者熱在表也，宜以麻黃湯類甘辛熱藥發散，以使腠理開
通，汗泄熱退而愈也。凡內傷冷物者，或即陰勝陽而為病寒者，或寒熱相擊而致腸
胃陽氣怫鬱而為熱者，亦有內傷冷物而反病熱，得大汗熱泄身涼而愈也。或微而不
為他病，止為中酸，俗謂之醋心是也，法宜濕藥散之，亦猶解表之義，以使腸胃結
滯開通怫熱散而和也，若久喜酸而不已，則不宜溫之，宜以寒藥下之，後以涼藥調
之，結散熱去則氣和也，所以中酸不宜食粘滑油膩者，是謂能令陽氣壅塞鬱結不通
暢也，如飲食，在器覆蓋熱而自酸也，宜飧糲食蔬菜能令氣之通利也。

暴注，卒暴注泄也，腸胃熱甚而傳化失常，火性疾速故如是也。

下迫後重，裏急窘迫急痛也，火性急速而能燥物故也。

轉筋，經云轉反戾也，熱氣燥爍於筋則攣瘛而痛，火主燔灼燥動故也，或以為寒客
於筋者，誤也，蓋寒雖主於收引，然止為厥逆，禁固屈伸不便安得為轉筋也，所謂
轉者動也，陽動陰靜熱證明矣，夫轉筋者多因熱甚，霍亂多瀉所致，以脾胃土衰則
肝木自甚而熱燥於筋，故轉筋也，大法渴則為熱，凡霍亂轉筋而不渴者，未之有也
，或不因吐瀉，但外冒於寒而腠理閉密，陽氣鬱，怫熱內作，熱燥於筋，則轉筋也
，故諸轉筋以湯漬之，而使腠理開泄陽氣散則愈也，因湯漬而愈故俗反疑為寒也。

小便渾濁，天氣熱則水渾濁，寒則清潔，水體清而火體濁故也，又如清水為湯則自
然濁也。

腹脹大，鼓之如鼓，氣為陽，陽為熱氣甚，則如是也。

癰，淺而大也，經曰熱勝血則為癰膿也。

疽，深而惡也。

瘍，有頭小瘡也。

疹，浮小癮疹也。

瘤氣，赤瘤丹熛，熱勝氣也。

結核，火氣熱甚則鬱，結堅硬如果中核，不必潰發，但令熱氣散則自消也。

吐下霍亂，三焦為水穀傳化之道路，熱氣甚則傳化失常而吐瀉霍亂，火性燥動故也
，或云熱無吐瀉止是停寒者，誤也。大法吐瀉煩渴為熱，不渴為寒或熱，吐瀉始得
之亦有不渴者，若不止則亡液而後必渴，或寒本不渴，若亡津液過多則亦燥而渴也
，但寒者脈當沈細而遲，熱者脈當實大而數，或損氣亡液過極則脈亦不能實數而反
弱緩，雖爾亦為熱矣。又曰：瀉白為寒，青黃紅赤黑皆為熱也，蓋瀉白者，肺之色
也，由寒水甚而制火不能平金，則金肺自甚故色白也，如濁水凝冰則自然清瑩而明
，白利也。青者，肝木之色也，由火甚制金不能平木，則木肝自甚故色青也，或言
利色青為寒者，誤也，仲景法曰：少陰病，下利清水，色純青者熱在裏也，大承氣
湯下之。及夫小兒熱甚急驚，利色多青，為熱明矣。利色黃者，由火甚則水必衰而
脾土自旺，故色黃也。利色紅為熱者，心火之色也，或赤者熱深甚也，至若利色黑
亦言為熱者，由火熱過極則反兼水化制之，故色黑也，如傷寒陽明病熱極則日晡潮
熱，甚則不識人，循衣摸床，獨語如見鬼狀，法當大承氣湯下之。大便不黑者易治
，黑者難治，諸痢同法，然辯痢色以明寒熱者，更當審其飲食藥物之色，如小兒病
熱吐利霍亂，其乳未及消化而痢尚白者，不可便言為寒，當以脈證別之，大法瀉痢
，小便清白不澀為寒，赤色者為熱。又完穀不化而色不變，吐利腥穢澄徹清冷，小
便清白不澀，身涼不渴，脈遲細而微者，寒證也。穀雖不化而色變非白，煩渴小便
赤黃而或澀者，熱證也。凡穀消化者，無問色及他證便為熱也。寒泄而穀消化者未
之有也，由寒則不能消化穀也，或火主疾速而熱甚，則傳化失常穀不能化而飧泄者
亦有之矣，仲景曰：邪熱不殺穀，然熱得於濕則飧泄也，或言下痢白為寒，誤也，
若果為寒則不能消穀，何由反化為膿也，所謂下痢穀反為膿血，如世之穀肉果菜，
濕熱甚則自然腐爛潰發化為活水，故食於腹中感人濕熱邪氣則自然潰發化為膿血也
，其熱為赤熱屬心火故也，其濕為黃，濕屬脾土故也，燥鬱為白屬金，肺也，經曰
：諸氣膹鬱，皆屬於肺。謂燥金之化也。王冰曰：鬱謂奔迫氣之為用，金氣用之，
然諸瀉痢皆兼於濕，今反言氣燥者，謂濕熱甚於腸胃之內，而腸胃怫熱鬱結，而又
濕主乎痞，以致氣液不得宣通，因以成腸胃之燥，使煩渴不止也，假如下痢赤白，
俗言寒熱相兼，其說猶誤，豈知水火陰陽寒熱者，猶權衡也，一高則必一下，一盛
則必一衰，豈能寒熱俱甚於腸胃而同為痢乎。如熱生瘡瘍而出白膿者，豈可以白為
寒歟。由其在皮膚之分，屬肺金故色白也，次在血脈之分，屬心火故為血癤也。在
肌肉屬脾土，故作黃膿。在筋部屬肝木，故其膿色帶蒼。深至骨屬腎水，故紫黑血
出也。各隨五藏之部而見五色，是謂標也，本則一出於熱，但分淺深而已，大法下
迫窘痛，後重裏急，小便赤澀，皆屬燥熱。而下痢白者必多有之，然則為熱明矣，
或曰：白痢既為熱病，何故服辛熱之藥亦有愈者耶？蓋辛熱之藥能開發腸胃鬱結，
使氣液宣通，流濕潤燥氣和而已，然病微者可愈，甚者鬱結不開，其病轉加而死矣
。凡治熱甚吐瀉亦然，夫治諸痢者，莫若以辛苦寒藥治之，或微加辛熱佐之則可，
蓋辛熱能發散開通鬱結，苦能燥濕，寒能勝熱，使氣宣平而已。如錢氏香連丸之類
是也，故治諸痢者，黃連黃柏為君，以至苦大寒正主。濕熱之病，乃若世傳辛熱金
石毒藥，治諸吐瀉下利或有愈者，以其善開鬱結故也，然雖亦有驗者，或不中效反
更加害，凡用大毒之藥，必是善藥不能取效，不得已而用之可也，幸有善藥雖不能
取效，但有益而無損者，何必用大毒之藥而謾勞巇嶮也。經曰：甯小與其大，甯善
與其毒，此之謂也。至如帶下之理，猶諸痢也，但分經絡與標之殊，病之本氣則一
，舉世皆言，白帶下為寒者，誤矣。所謂帶下者，任脈之病也。經曰：任脈者，起
於中極之下，以上毛際，循腹裏，上關元，至咽喉，上頤，循面入目，注舌。任脈
自胞上過帶脈，貫臍而上，然其病所發正在過帶脈之分，而淋瀝以下，故曰帶下也
。赤白與下痢義同而無寒者也，大法頭目昏眩，口苦舌乾，咽嗌不利，小便赤澀，
大便秘滯，脈實而數者，皆熱證也，凡帶下者亦多有之。果為病寒豈能若此，經曰
：亢則害，承乃制。謂亢過極則反兼勝已之化制，其甚也，如以火鍊金，熱極則反
為水。又如六月熱極則物反出液而濕潤，林木流津，故肝熱甚則出泣，心熱甚則出
汗，脾熱甚則出涎，肺熱甚則出涕，腎熱甚則出唾。亦猶煎湯熱甚則沸溢，及熱氣
薰蒸於物而生津者也。故下部任脈濕熱甚者津液湧溢而為帶下也，且見俗醫治白帶
下者，但依近世方論而用辛熱之藥，病之微者雖或誤中，能令鬱結開通，氣液宣行
，流濕潤燥，熱散氣和而愈。其或勢甚而鬱結不能開通者，舊病轉加，熱證新起以
至於死，終無所悟。曷若以辛苦寒藥，按法治之，使微者甚者皆得鬱結開通，濕去
燥除熱散氣和而愈。無不中其病而免加其害，且如一切怫熱鬱結者，不必止以辛甘
熱藥能開發也，如石膏滑石甘草蔥豉之類寒藥，皆能開發鬱結，以其本熱故得寒則
散也。夫辛甘熱藥皆能發散者，以力強開衝也。然發之不問者，病熱轉加也，如桂
枝麻黃類辛甘熱藥，攻表不中病者，其熱轉甚也，是故善用之者須加寒藥，不熱則
恐熱甚發黃驚狂或出矣，如表熱當發汗者，用辛甘熱藥，苟不中其病尚能加害，況
裏熱鬱結，不當發汗而誤以熱藥發之，不開者乎。又如傷寒表熱怫鬱燥而無汗，發
令汗出者，非謂辛甘熱藥屬陽能令汗出也，由怫熱鬱結開通則熱蒸而自汗出也，不
然則平人表無怫熱者，服之安有如斯汗出也，其或傷寒日深，表熱入裏，而誤以辛
甘熱藥汗之者，不惟汗不能出而又熱病轉加，古人以為當死者也。又如表熱，服石
膏知母甘草滑石蔥豉之類寒藥汗出而解者，及熱病半在表半在裏，服小柴胡湯寒藥
能令汗而愈者，熱甚服大柴胡湯下之更甚者，小承氣湯調胃承氣湯大承氣湯下之，
發黃者茵陳蒿湯下之，結胸者陷胸湯丸下之，此皆大寒之利藥也，反能中病，以令
汗出而愈。然而中外怫熱鬱結，燥而無汗，豈但由辛甘熱藥為陽，而能開發汗出也
，況或病微者，不治自然作汗而愈者也，所以能令作汗之由者，但怫熱鬱結復得開
通，則熱蒸而作汗也，凡治上下中外一切怫熱鬱結者，法當倣此，隨其淺深，察其
微甚，適其所宜而治之。慎不可悉如發表，但以辛甘熱藥而已，大抵人既有形不能
無病，有生不能無死，然而病者當按法治之，其有病已危極，未能取效者，或已衰
老而真氣傾竭，不能扶救而死者，此則非醫者之過也，若陰陽不審，標本不明，誤
投湯藥，實實虛虛，而致死者，誰之過歟。且如酒之味苦而性熱，能養心火，久飲
之則腸胃怫熱鬱結，而氣液不能宣通，令人心腹痞滿，不能多食，穀氣內發而不能
宣通於腸胃之外，故喜噫而或下氣也，腹空水穀衰少，則陽氣自甚，而又洗嗽勞動
兼湯漬之，則陽氣轉甚，故多嘔。而或昏眩也，俗云酒隔病耳。夫表裏怫熱鬱結者
，得暖則稍得開通而愈，得寒則轉閉而病加，由是喜暖而惡寒，今酒隔者，苦飲冷
酒，或酒不佳，或不喜而強飲者，腸胃鬱結轉閉，而滿悶不能下也，或至飲興者，
或熱飲醇酒者，或喜飲者，能令鬱結開通，善多飲也，因而過醉則陽氣益甚而陰氣
轉衰，酒力散則鬱結轉甚，而病加矣。夫中酒熱毒，反熱飲以復投者，令鬱結得開
，而氣液皆復得宣通也，凡酒病者，必須續續飲之，不然則病甚不能飲，鬱結不得
開故也。凡鬱結甚者，轉惡寒而喜暖，所謂亢則害，承乃制，而陽極反似陰者也，
俗未明之因而妄謂寒病，誤以熱藥攻之，或微者鬱結開通，而不再結氣和而愈也，
甚者稍得開通，而藥力盡則鬱結轉甚也。甚減則微，其加即甚，俗無悟但云藥至即
稍減，藥去即病加，惟恨藥小未能痊除，因而悉心服之，以至怫熱太甚，則中滿腹
脹而腫也，若小便澀而濕熱內甚者。故發黃也，猶物濕熱者蒸之而發黃也，世俗
多用巴豆大毒熱藥以治酒隔者，以其辛熱能開發腸胃之鬱結也，微者結散而愈，甚
者鬱結不開，怫熱轉甚而病加也，恨其滿悶故多服以利之，或得結滯開通而愈者，
以其大毒性熱，然雖鬱結得開，柰亡血液，損其陰氣，故或續後怫熱再結而病轉甚
者也，因思得利，時愈而復利之，如前之說以利三五次，間則陰氣衰殘，陽熱太甚
，而大小便赤澀發黃，腹脹腫滿也，或濕熱內甚而時復濡泄也，或但傷飲食而怫熱
鬱結，亦如酒病轉成水腫者不為少矣，終不知怫熱內作則脈必沈數，而實法當辛苦
寒藥治之，結散熱退氣和而已，或勢甚鬱結不能開通者，法當辛苦寒藥下之，熱退
結散而無鬱結也。所謂結者，怫鬱而氣液不能宣通也，非謂大便之結硬耳，或云水
腫者，由脾土衰虛而不能制其腎水，則水氣妄行。而脾主四支，故水氣遊走四支，
身面俱腫者，似是而實非也，夫治水腫腹脹，以辛苦寒藥為君，而大利其大小便也
。經曰：中滿者治之於內，然則豈為脾土之虛也。此說正與素問相反。經曰：諸濕
腫滿，皆屬脾土。又云：太陰所主胕腫。又云：勝濕則濡泄，甚則水閉胕腫。皆所
謂太陰脾土濕氣之實甚也。又經曰：諸腹脹大，皆屬於熱。又云：諸胕腫，疼酸驚
駭，皆屬於火。又曰：熱勝則胕腫。皆所謂心火實熱，而安得言脾虛不能制腎水之
實甚乎，故諸水腫者，濕熱之相兼也，如六月濕熱太甚，而庶物隆盛，水腫之象明
可見矣。故古人制以辛苦寒藥治之。蓋以辛散結而苦燥濕，以寒除熱而隨其利，濕
去，結散，熱退，氣和而已。所以妄謂脾虛不能制其腎水者，但謂數下致之，又多
水液故也。豈知巴豆熱毒耗損腎水陰氣，則心火及脾土自甚，濕熱相搏則怫鬱痞隔
，小便不利而水腫也，更宜下之者，以其辛苦寒藥，能除濕熱怫鬱痞隔故也，亦由
傷寒下之太早，而熱入以成結胸者，更宜陷胸湯丸寒藥下之。又如傷寒，誤用巴豆
熱毒下之，而熱勢轉甚，更宜調胃承氣湯寒藥下之者也，若夫世傳銀粉之藥以治水
腫而愈者，以其善開怫鬱痞隔故也。慎不可過度而加害爾，況銀粉亦能傷牙齒者，
謂毒氣感於腸胃，而精神氣血水穀能勝其毒，故毒氣循經上行而至齒齦嫩薄之分，
則為害也。上下齒縫者，手足陽明胃之經也，凡用此藥，先當固濟爾，或云陰水
身而又惡寒，止是寒者，非也，經言：少陰所主為驚惑，惡寒戰慄，悲笑譫妄，謂
少陰君火熱氣之至也。詳見下文惡寒戰慄論中。

瞀，昏也。熱氣甚則濁亂昏昧也。

鬱，怫鬱也。結滯壅塞而氣不通暢，所謂熱甚則腠理閉密而鬱結也，如火煉物，熱
極相合而不能相離，故熱鬱則閉塞而不通暢也，然寒水主于閉藏，而今反屬熱者，
謂火熱亢極則反兼水化制之故也。

腫脹熱勝於內則氣○而為腫也，陽熱氣甚則腹脹也，火主長而荿，形貌彰顯，升明
舒榮皆腫脹之象也。

鼻窒，窒塞也。火主膹腫脹，故熱客陽明而鼻中脹則窒塞也，或謂寒主閉藏，
妄以鼻窒為寒者，誤也。羨陽氣甚於上而側臥，則上竅通利而下竅閉塞者。謂陽明
之脈，左右相交，而左脈注于右竅，右脈注于左竅。故風熱鬱結病偏于左則右竅反
塞之何也？俗不知陽明之脈左右相交，注于鼻孔，但見仰臥則上竅通利下竅窒塞，
反疑為寒爾，所以否塞之道者，象其肺金之盈縮也。

鼽者，鼻出清涕也，夫五行之理微則當其本化，甚則兼有鬼賊，故經曰：亢則害，
承乃制也。易曰：燥萬物者，莫熯乎火。以火煉金，熱極而反化為水，及身熱極則
反汗出也，水體柔順而寒極，則反冰如地也，上主濕，陰雲雨而安靜，土濕過極則
反為驟注烈風雨潰也，木主溫和而生榮風，大則反涼而毀折也。金主清涼，秋涼
極而萬物反燥也。皆所謂過極則反兼鬼賊之化制，其甚也由是。肝熱甚，則出泣。
心熱甚，則出汗。脾熱甚，則出涎。肺熱甚，則出涕。腎熱甚，則出唾也。經曰：
鼻熱者，出濁涕。凡痰涎涕唾稠濁者，火熱極甚銷爍致之然也，或言鼽為肺寒者誤
也。彼但見鼽嚏鼻窒，冒寒則甚，遂以為然。豈知寒傷皮毛則腠理閉密，熱極怫鬱
而病愈甚也。

者，陽熱怫鬱干於足陽明而上，熱甚則血妄行為鼻也。

血溢者，上出也。心養於血故熱甚，則血有餘而妄行。或謂嘔吐紫凝血為寒者，誤
也。此非冷凝，由熱甚銷鑠，以為稠濁而熱甚，則水化制之，故赤兼黑為紫也。

血泄，熱客下焦而大小便血也。

淋小便澀痛也，熱客膀胱鬱結不能滲泄故也。夫淋小便澀而不通者為熱。遺尿不禁
者為冷，豈知熱甚客於腎部，干於足厥陰之經，延孔鬱結極甚，至氣血不能宣通，
則痿痹而神無所用。故液滲入膀胱而旋，溺遺失不能收禁也。經曰：目得血而能視
，耳得血而能聽，手得血而能攝，掌得血而能握，足得血而能步，臟得血而能液，
腑得血而能氣。夫血隨氣運，氣血宣行，則其中神自清利而應，機能為用矣。又曰
：血氣者人之神，不可不謹養也，故諸所運用，時習之則氣血通利而能為用，閉壅
之則氣血行微而其道不得通利，故劣弱也。若病熱極甚則鬱結而氣血不能宣通，神
無所用而不遂其機，隨其鬱結之微甚，有不用之大小焉。是故目鬱則不能視色，耳
鬱則不能聽聲，鼻鬱則不能聞香臭，舌鬱則不能知味，至如筋痿骨痹諸所出不能為
用，皆熱甚鬱結之所致也，故仲景論少陰病熱極曰，溲便遺失，狂言，目反直視者
，腎先絕也。靈樞經曰：腎主二陰，然水衰虛而怫熱客其部分，二陰鬱結，則痿痹
而神無所用，故溲便遺失而不能禁止。然則熱證明矣，是故世傳方論雖曰冷淋，復
用榆皮，黃芩，蘧麥，茯苓，通草，雞蘇，郁李仁，梔子之類寒藥治之而已。其說
雖妄，其方乃是由不明氣運變化之機宜乎，認是而為非也。或謂患淋而服茴香，益
智，滑石，醇酒溫藥而愈者。然則非冷歟，殊不知此皆利小便之要藥也，蓋醇酒，
益智之性雖熱，而茴香之性溫，滑石之性寒，所以能開發鬱結，使氣液宣通，熱散
而愈也。

閟，俗作秘，大便澀滯也，熱耗其液則糞堅結而大腸燥澀緊斂故也，謂之風熱結者
，謂火甚制金不能平木則肝木自旺故也，或大便溏而閟者，燥熱在於腸胃之外，而
濕熱在內故也。義同泄痢後重之義，見下迫論中。

身熱惡寒，此熱在表也，邪熱在表而淺邪，畏其正，故病熱而反惡寒也，或言惡寒
為寒在表，或言身熱惡寒為熱在皮膚寒在骨髓者，皆誤也。仲景法曰：無陽病寒不
可發汗，又言：身熱惡寒，麻黃湯汗之，汗泄熱去，身涼即愈。然則豈有寒者歟，
又如熱生癰腫瘡瘍而惡寒者，亦由邪熱在於表也，雖爾不可汗之。故仲景曰：患瘡
者，汗之則作痙，大法煩燥多渴，欲寒惡熱，為病熱也。亦有亢則害、承乃制之則
，病熱甚而反覺其冷者也，雖覺其冷而病為熱，實非寒也。其病熱鬱甚而反惡寒，
得寒轉甚而得煖少愈者，謂煖則腠理疏通，而陽氣得散，怫熱少退，故少愈也。其
寒則腠理閉密陽氣怫鬱而熱轉甚，故病加爾。上下中外周身皆然。俗因之妄謂寒病
，誤以熱藥投之，為害多矣。假令或因熱藥以使怫熱稍散而少愈者，藥力盡則病反
甚也。其減則微，其加則甚，俗無所悟，但云服之面獲效，力盡而病加，因而加志
服之。由是諸熱病皆生矣，陽熱發則鬱甚於上，故多目昏眩，耳聾鳴，上壅癲疾，
上熱甚而下熱微，俗輩復云，腎水衰弱不能制心火，妄云虛熱也，抑不知養水瀉火
則宜以寒，反以熱藥欲養腎水而令勝退心火，因而成禍不為少矣，可不慎歟。

戰慄，動搖火之象也。陽動陰靜而水火相反，故厥逆禁固，屈伸不便為病寒也。慄
者，寒冷也。或言寒戰為脾寒者，未明變化之道也，此由心火熱甚亢極而戰，反兼
水化制之故寒慄也。然寒慄者，由火甚似水，實非兼有寒氣也。故以大承氣湯下之
，多有燥糞下後熱退則戰慄愈矣，或平人冒極寒而戰慄者，由寒主閉藏而陽氣不能
散越，則怫熱內作故也。如冬寒而地中反煖也，或云冬陽在內陰在外，故地上寒而
地中煖，夏則反此者，乃真理也。假令冬至為地，陰極而生陽，上升至夏則陽在上
而陰在地，中者當地上熱而地中寒可也，柰何夏至為天，陽極而生陰，下降至冬則
入地反煖，地上反寒歟，或曰冬後陽升而出則陰降而入，夏後陽降而入則陰升而出
者，乃妄意也。如冬至子正一陽生而得其復（易地雷復卦），至於已則陰絕而六陽
備，是故得其純乾（入純乾），夏至午正則一陰生而得垢（天風垢），至於亥則陽
絕，而六陰備是，故得其純坤（入純坤至於冬），至則陽復也。然子後面南，午後
面北，視卦之爻，則子後陽升，午後陰降明矣，安得反言冬後陰降而夏後陽降耶，
所謂四時天氣者，皆隨運氣之興衰也，然歲中五運之氣者，風暑燥濕寒，各主七十
三日五刻，合為期歲也，歲中六部之主位者，自大寒至春分屬木，故溫和而多風也
，春分至小滿屬君火，故暄煖也，小滿至大暑屬相火，故炎熱也，大暑至秋分屬土
，故多濕陰雲雨也，秋分至小雪屬金，故涼而物燥也，小雪至大寒屬水，故寒冷也
，然則豈由陰陽升降於地之內外乎。其他中寒燠者，經言：火熱主於出行，寒水主
於閉藏。故天氣熱則地氣通泄而出行，故地中寒也，猶人汗出之後體涼。天氣寒則
地凝凍而閉塞，氣難通泄，故怫鬱而地中煖也，經言：人之傷於寒也，則為病熱，
又如水本寒，寒極則水冰如地，而冰下之水反不寒也。冰厚則水溫，即閉藏之道也
。或大雪加冰，閉藏之甚，則水大溫而魚乃死矣。故子正一陽生而至於正月，寅則
三陽生而得其泰（地天泰），泰者，通利而非否塞也，午正一陰生，而至於七月中
則三陰生而得否（天地否），否者，否塞而非通泰也。然而否極則泰，泰極則否。
故六月泰極則地中至寒，十二月否極則地中至煖。然則地中寒燠明可見焉，故知人
之冒於寒而內為熱者，亦有之矣。或問曰：人冬陽在內而熱，夏陰在內而寒者，何
也？答曰：俗已誤之久矣，夫一身之氣，皆隨四時五運六氣興衰而無相反矣，適其
脈候明可知也，如夏月心火生而熱，則其脈滑數洪大而長，煩熱多渴，豈為寒也，
餘候皆然。或平人極恐而戰慄者，由恐為腎志，其志過度，則勞傷本藏，故恐則傷
腎，腎水衰則心火自甚，而為戰慄也。又如酒苦性熱，養於心火，故飲之過多，則
心火熱甚而為戰慄，俗謂之酒禁也。經曰：陽并於陰，陰則實而陽明虛，陽虛而寒
慄而鼓頷也。注曰：陽并於陰，言陽氣入於陰分也。陽明胃脈也，故不足則惡寒戰
而鼓頷振動也。然陽明經絡在表而主於肌肉，而氣并於裏，故言陽明虛也。又經曰
：夫瘧之始發也，陽氣併於陰，當是時，陽虛陰實而外無陽氣，故先寒慄也。陰氣
逆極則陽復出之，陽與陰復併於外，則陰虛而陽實。故先熱而渴。然陰氣逆極則復
出之陽者，是言陽為表而反為陰也。其氣復出而并之於表，非謂陰寒之氣出之為表
而反為陽熱也，又經曰：夫瘧氣者，并於陽則陽勝，并於陰則陰勝，陰勝則寒，陽
勝則熱，然氣并於陽而在於表，故言陽勝，氣并於陰而在於裏，故言陰勝，此乃表
裏陰陽之虛實，非寒熱陰陽之勝負，但陽氣之出入耳。如傷寒病日深，表證已罷而
熱入於裏，若欲作大汗，則陽氣必須出之於外，鬱極乃發。而陽熱大作於裏，亢則
害，承乃制，故為戰慄。而後陽氣出之於表，則蒸熱作而腠理開，大汗泄而病氣已
矣。或戰慄無汗而愈者，必因發汗吐下，亡津液過多則不能作汗，但熱退氣和而愈
，或不戰慄而汗解者，雖因日深表熱不罷，內外俱熱，陽不并陰，而外氣不衰，裏
無亢極，故無害，承乃制則無戰慄也，或不戰慄而亦無汗愈者，陽不并陰而氣液虛
損故也，故諸戰慄者，表之陽氣與邪熱并甚於裏，熱極而水化制之，故寒慄也，雖
爾為熱極於裏，乃火極而似水化也。

驚，心卒動而不甯也。火主於動，故心火熱甚也，雖爾止為熱極於裏，乃火極似水
則喜驚也，反兼腎水之恐者，亢則害、承乃制故也。所謂恐則喜驚者，恐則傷腎而
水衰，心火自甚，故喜驚也。

惑，疑惑，猶預濁亂而志不一也。象火參差而惑亂，故火實則水衰，失志而惑亂也
，志者，腎水之神也。

悲，金肺之志也，金主燥，能令燥者，火也。心火主於熱，喜痛，故悲痛苦腦者，
心神煩熱燥亂而非清淨也，所以悲哭而五液俱出者，火熱亢極而反兼水化制之故也
，夫五藏者，肝心脾肺腎也，五藏之志者，怒喜悲思恐也，悲，一作憂，若志過度
則勞，勞則傷本藏，凡五志所傷皆熱也，如六欲者，眼耳鼻舌身意也。七情者，喜
怒哀樂懼愛惡欲，一作好愛惡。肝之所傷則皆屬火熱，所謂陽動陰靜，故形神勞則
躁，不甯靜則清平也。是故上善若水，下愚如火。先聖曰：六欲七情為道之患，屬
火故也。如中風偏枯者，由心火暴甚，而水衰不能制之，則火能剋金，金不能剋木
，則肝木自甚。而兼於火熱則卒暴僵仆，多因五志七情過度而卒病也，又如酒醉而
熱，則五志七情競起。故經曰：戰慄，驚惑，悲笑，譫妄，歌唱，罵詈，癲狂皆為
熱也。故熱甚癲狂者，皆此證也。

笑，蕃茂鮮淑，舒榮彰顯，火之化也。故喜為心火之志也，喜極而笑者，猶燔爍火
喜而鳴笑之象也，故病笑者火之甚也，或心本不喜，因侮戲而笑者，俗謂之冷笑，
由是違已心，則喜笑涉人非道而伐之，使慚然失志，或以輕手擾人頸腋腹股膕足
趺令人痒而笑者，由動亂擾撓，火之用也，靜順清謐，火之化也，皮膚彰顯之分，
屬於火也。嫩薄隱藏之分，屬於水也。以火用擾其水分，使人慚然失志而痒，則水
衰火旺而為笑也，以手自擾而不笑者，不羞不痒故也，然羞慚而痒者，心火之化也
，人失信，志則羞慚者，水衰火實故也。志與信者，腎水之化也。但痒而不羞，羞
而不痒，皆不能為笑者，化微不能變動故也。

譫，多言也，言為心聲，猶火燔而鳴，故心火熱則多言，猶醉而心熱，故多言也。
或寐而多言者，俗云睡語，熱之微也，若熱甚則雖睡寤而神昏不清，則譫妄也。自
汗驚悸咬牙皆然，所謂寐則榮衛不能宣行於外，而氣鬱於內，是故裏熱發也。夫上
善若水，下愚如火，故六欲七情，上善遠之，而下愚遷之，其夢中喜怒哀樂好惡愛
之七情，非分而過其不可勝者，寐則內熱鬱甚故也。凡人夢者，乃俗云夢中之夢，
離道愈遠夢之覺者，尚為道之夢也，故成道是為大覺，則六欲七情莫能干也，古人
言夢者，神迷也，病熱而能遷七情者，水衰道遠故也。

妄，虛妄也。火為陽，故外清明而內濁昧，其主動亂，故心火熱甚，則腎水衰而志
不精一，虛妄見聞而自為問答，則神志失常如見鬼神也。或以鬼神為陰而見之，則
為陰極脫陽而無陽氣者，妄意之言也。

，衊血汗血出也。汗者，濁也。心火熱極則血有餘，熱氣上甚則為血溢，熱勢亢
極則燥而汗濁，亢則害，承乃制。則色兼黑而為紫也。

  ==2（第三節）濕類。

諸痙強直，積飲痞隔，中滿，霍亂吐下，體重胕腫，肉如泥按之不起，皆屬於濕（
足太陰濕主乃脾胃之氣也）。

諸痙強直，筋勁強直而不柔和也，土主安靜故也，陰痙曰柔，陽痙曰剛。亢則
害，承乃制。故濕過極則反兼風化制之然，兼化者虛象而實非風也。

積飲，留飲積蓄而不散也。水得燥則消散，得濕則不消，以為積飲也，土濕主否故
也。

痞，與否同，不通泰也。謂精神榮衛血氣津液出入流行之紋理閉密而為痞也。

隔，阻滯也。謂腸胃隔絕而傳化失其常也。

中滿濕為積飲痞隔，而土主形體位在中央，故中滿也。

霍亂吐下，濕為留飲痞隔，而傳化失常，故甚則霍亂吐瀉也。

體輕清為天，重濁為地，故土濕為病則體重宜也。

胕腫，肉如泥，按之不起，泥之象也。土過濕則為泥，濕為病也，積飲痞隔，中滿
，霍亂吐下，體重，故甚則胕腫矣。

  ==2（第四節）火類

諸熱瞀瘛，暴瘖冒昧，躁擾狂越，罵詈驚駭，胕腫疼酸，氣逆衝上，禁慄如喪神守
，及嘔瘡瘍喉痹，耳鳴及聾，嘔湧，溢食不下，目昧不明，暴注瘛，暴病暴死，
皆屬於火（少陽相火之熱，乃心包絡三焦之氣也）。

瞀，昏也。如酒醉而心火熱甚，則神濁昧而瞀昏也。

瘛，動也。惕跳動瘛，火之體也。

暴瘖，猝啞也。金肺主聲，故五行惟金響。金應於乾，乾為天，天為陽為健為動。
金本燥，為涸為收為歛為勁切為剛潔，故諸能鳴者，無越此也。凡諸發語聲者，由
其形氣之鼓擊也，鼓擊者，乃健動之用也，所謂物寒則能鳴者，水實制火，火不剋
金也，其或火旺水衰，熱乘金肺而神濁氣鬱，則暴瘖無聲也。故經言：內奪而厥則
為瘖俳，此腎虛也，俳者廢也。

冒昧，非觸冒也，乃昏冒也。昧，昏暗也。氣熱則神濁冒昧，火之體也。

躁擾，躁動煩熱擾亂而不甯，火之體也。熱甚于外則支體燥擾，熱甚於內則神志燥
動，返復癲狂（一作癲倒）懊，煩心不得眠也。或心嘔噦而為胃冷，心煩疼者，
非也。故煩心心痛，腹空熱生而發，得食熱退而減也。或逆氣動躁者，俗謂咽喉由
水衰火旺而然，火之動也。故心胸躁動謂之怔忡，俗云心忪皆為熱也。

狂越，狂者狂亂而無正定也，越者乖越禮法而失常也。夫外清而內濁，動亂參差，
火之體也，靜順清朗，準則信平，水之體也。由是腎水主志，而水火相反。故心火
旺則腎水衰，乃失志而狂越也。或云：重陽者狂，重陰者癲，則素問之說不同也，
經注曰：多喜為癲，多怒為狂。然喜為心志，故心熱甚則多喜而為癲也。怒為肝志
，火實制金不能平木，故肝實則多怒而為狂也。況五志所發皆為熱，故狂者，五志
間發，但怒多爾。凡熱於中則多於陽明胃經也，經曰：陽明之厥，則癲疾欲走，腹
滿不得臥，面赤而熱，妄言。又曰：陽明病，洒洒振寒，善伸數欠，或惡人與火，
聞木音則惕然而驚，心欲動，獨閉戶牖而處，欲上高而歌，棄衣而走，賁響腹脹，
罵詈不避親疏。又經曰：熱中，消中，皆富貴人也。今禁膏梁，是不合其心，禁芳
草石藥，是病不愈。願聞其說，岐伯曰：芳草之氣，美石藥之氣，悍二者，其氣急
疾堅勁。故非緩心和人不可服此二者，夫熱氣慓悍，藥氣亦然，二者相遇恐內傷脾
。注曰：膏，謂油膩肥脂也。梁，糧米也。芳草，謂芳美之味也，芳，香美也，悍
利也，堅固也，勁硬也，慓疾也。蓋服膏梁芳草石藥，則熱氣堅勁疾利，而為熱中
消中，發為癲狂之疾，夫豈癲為重陰者歟。

罵詈，言為心之聲也，罵詈，言之惡也，夫水數一，道近而善火，數二，道遠而惡
水者，內清明而外不彰，器之方員，物之氣味，五臭五色，從而不違，靜順信平，
潤下而善利萬物，滌洗濁穢以清靜。故上善若水，水火相反，則下愚如火也，火者
外明耀而內煩濁，燔炳萬物，為赤為熱，為苦為焦，以從其已。躁亂參差，炎上而
烈害萬物，燻燎鮮明以為昏昧，水生於金而復潤母燥，火生於木而反害母形，故易
曰：潤萬物者，莫潤乎水，又言離火為戈兵，故火上有水制之，則為既濟，水在火
下不能制火，為未濟也。是知水善火惡。而今，病陽盛陰虛，則水弱，火強制金不
能平木，而善去惡，發罵詈，不避親疏，喜笑恚怒而狂，本火熱之所生也，平人怒
罵亦同。或本心喜而無怒，以為戲弄之罵，亦心火之用也，故怒罵者，亦兼心喜罵
於人也。怒而惡發可嗔者，內心喜欲怒於人也。

驚駭，駭驚愕也。君火義同。

胕腫，熱勝肉而陽氣鬱滯故也。

疼痠，酸疼也。由火實制金，不能平木，則木旺而為兼化。故言酸疼也。

氣逆衝上，火氣炎上故也。

禁慄如喪神守，慄，戰慄也，禁冷也。又義見君火化中。禁，俗作噤，如喪神守者
，神能御形，而反禁慄，則如喪失保守形體之神也。

嚏，鼻中因痒而氣噴作於聲也，鼻為肺竅，痒為火化。心火邪熱，干於陽明，發於
鼻而痒則嚏也，或故以物擾之痒而嚏者，擾痒屬火故也，或視日而嚏者，由目為五
藏神華，太陽真火晃耀於目，則心神躁亂而發熱於上，則鼻中痒而嚏也。傷寒病再
經衰而或嚏者，由火熱已退而虛熱為痒，痒發鼻則嚏也。或風熱上攻，頭鼻壅滯，
脈浮而無他證者，內藥鼻中，得嚏則壅滯開通而愈也，或有痛處，因嚏而痛，其不
可忍者，因嚏之氣攻衝結痛，而不得通利故也。

嘔，瘡瘍，君火化同。

喉痹，痹，不仁也。俗作閉，猶閉塞也。火主腫脹，故熱客上焦而咽嗌腫脹也。

耳鳴，有聲非妄聞也。耳為腎竅，交會手太陽少陽（一作陰），足厥陰少陰少陽之
經，若水虛火實，而熱氣上甚，客其經絡，衝於耳中，則鼓其聽戶，隨其脈氣微甚
而作諸音聲也。經言：陽氣上甚而躍，故耳鳴也。

聾之為病，俗醫率以熛悍燥烈之藥制之，往往謂腎水虛冷故也。夫豈知水火之陰陽
，心腎之寒熱，榮衛之盛衰，猶權衡也。一上則必一下。是故高者抑之，下者舉之
，此平治之道也。夫心火本熱，虛則寒矣。腎水本寒，衰則熱矣。腎水既少，豈能
反為寒病耶，經言：足少陰腎水虛，則腹滿身重，濡瀉，瘡瘍流水，腰股痛發，膕
股膝不便，煩冤足痿，清厥，意不樂，大便難，善恐心惕，如人將捕，口苦，舌
乾，咽腫，上氣嗌乾，及痛煩心，心痛黃疸，腸癖下血，脊臀股肉後廉痛，痿厥嗜
臥，足下熱而痛。以此見腎虛為病，皆是熱證。經又曰：有所遠行勞倦，逢大熱而
渴，渴則陽氣內伐，內伐則熱舍於腎，腎者，水藏也。骨熱而體虛，故發骨痿。注
言：陽氣內伐，謂伐腹中之陰氣也。水不勝火，以熱舍於腎中也，經又曰：骨痿者
，生於大熱也，又曰：腎熱者，色黑而齒槁。凡色黑齒槁之人，必身瘦而耳焦也，
所以然者，水虛則火實而熱。亢極則害，承乃制。故反兼水之黑也，腎水衰少不能
潤澤，故黑乾焦槁也。齒耳屬腎，故甚也。如瘡瘍熱極無液，則肉乾焦而色黑也，
然則水衰為熱明矣。豈可反言寒耶，故仙經以息為六字之氣，應於三陰三陽藏府之
六氣，實則行其本化之字瀉之，衰則行其勝已之字瀉之，是為殺其鬼賊也。所謂六
字之氣者，肝吁心呵相火唏，脾呼肺呬腎本吹也。故吹去腎寒則生熱，呵去心熱則
生寒。故曰：春不呼，夏不呬，秋不吁，冬不呵。四時常有唏。謂三焦無不足，八
節不得吹，謂腎狀難得。實然，以吹驗之，吹去腎水寒氣，則陽熱暴甚，而目瞑昏
眩，虛為熱證明矣。豈可反言腎虛為寒，而以熱藥養水邪，況水少不能勝火，又服
熱藥甯無損歟。經言：以寒治熱，謂寒養水而瀉火，以熱治寒，謂熱助火而耗水也
。經雖或言，以熱治熱，謂病氣熱甚能與寒藥交爭，而寒藥難下，故反熱服順其病
熱，熱病既消，寒性乃發，則病熱除愈，如承氣湯，寒藥反熱服之類是也。傷寒同
法，經曰：寒因熱用，熱因寒用，亦是治熱類也。故治病之道，瀉實補衰，平而已
矣。或謂病熱為火實水虛，反言腎虛為冷，心迷正理不敢用對證寒藥，誤以食前服
其助陽熱藥，欲令下部水勝，退上焦心火，食後兼服微涼之藥，而退火熱。豈知十
益不及一損也。病本熱而無寒，又得熱藥，則病熱轉甚，食後雖服大寒之藥，亦難
解其勢之甚也。況以微涼乎，豈不詳熱藥證中，止言治寒助熱，安有養水瀉火之言
哉。經言：五藏以平為期，及夫一法無問五藏生剋興衰，一概言熱為實，寒為虛者
，通言陽氣之興衰也。假令下部寒者，謂下焦火氣之虛也。故以熱藥補之，非助腎
水之藥爾，由水虛不能反為寒也，凡諸疾之所起也，不必藏府興衰變動相乘而病，
但乘內外諸邪所傷即成病矣。大凡治病必求所在，病上者治其上，病在下者治其下
。中外藏府經絡皆然。病氣熱則除其熱，寒則退其寒，六氣同法，瀉實補虛，除邪
養正，平則守常，醫之道也。豈可見病已熱而反用熱藥，復言養水而勝心火者，可
謂道在邇而求諸遠，事在易而求諸難，深可戒哉。所以或言腎虛而下部冷者，非謂
腎水虛也，所謂腎有兩枚，經曰：七節之傍中有小心，楊上善注太素曰：人之脊骨
有二十一節，從下第七節之傍，左者為腎，右者為命門。命門者，小心也。難經言
：心之原出於太陵，然太陵穴者，屬手厥陰包絡相火小心之經也，玄珠言，刺太陵
穴曰，此瀉相火小心之原也。然則右腎命門為小心，乃手厥陰相火包絡之藏也，仙
經曰：先生右腎則為男，先生左腎則為女，謂男為陽火，女為陰火故也。或言女子
左腎為命門者，誤也。難經止言兩腎為命門，男子以藏精，女子以繫胞，豈相反也
，然右腎命門小心為手厥陰包絡之藏，故與手少陽三焦合為表裏，神脈同出見手右
尺也，二經俱是相火，相行君命，故曰命門爾。故仙經曰：心為君火，腎為相火，
是言右腎屬火而不屬水也。是以右腎火氣虛則為病寒也，君相雖為二火，論其五行
之氣則一於為熱也，夫五行之理，陰中有陽，陽中有陰，孤陰不長，獨陽不成，但
有一物全備五行，遁相濟養，是謂和平，交互剋伐，是謂興衰，變亂失常，百害由
生。是以水少火多，為陽實陰虛而病熱也，水多火少，為陰實陽虛而病寒也。故俗
以熱藥欲養腎水勝退心火者，豈不誤歟。至如或因恣慾而即病，或因久而成病者。
俗以為元氣虛損而病寒者，皆誤也。然諸所動亂勞傷，乃為陽火之化，神狂氣亂而
為病熱者多矣。故經言：消癉熱中，積溫成熱，陰陽變易，房勞之病證也。所以熱
病未復及大愈，以不禁入房而為禍甚速者，陽熱以為暴甚故也。夫太乙天真元氣，
非陰非陽，非寒非熱也，是以精中生氣，氣中生神，神能御其形也，由是精為神氣
之本，形體之充。固則眾邪難傷，衰則諸疾易染，何正言元氣虛而為寒爾，故老人
之氣衰多病，頭目昏眩，耳鳴或聾，上氣喘欬，涎唾稠粘，口苦舌乾，咽嗌不利，
支體焦痿，筋脈拘倦，中外燥澀，便溺閟結，此皆陰虛陽實之熱證也。俗悉言老弱
為虛冷而無熱也，縱見熱證，誰云少水不勝多火，而反言腎水虛則為寒，此乃舉世
受誤之由也。但須臨時識其陰陽虛實，則無橫夭之冤，慎不可妄以熱藥養其真氣，
則真氣何由生也。故西山記曰：餌之金者，當有速亡之患。內經言：石藥發癲狂，
熱甚之所致也。或欲以溫藥也，補者，經言：積溫成熱，則變生惡疾，故藥物不可
妄服也，夫養真氣之法，飲食有節，起居有常，不妄作勞，無令損害陰陽，和平自
有之矣。仙經雖有服餌之說，非其人不可也，況乎○○氣味和平無毒之物，但以調
其真氣而養其精神，內事為本，外事為末，非○○○○○○○也。故仙經又曰：服
餌不備五味四氣，而偏食之久，則府藏偏傾而生其病矣。然則豈可誤服熱藥而求其
益，所謂聾者，由水衰火實，熱鬱於上，而使聽戶玄府壅塞，神氣不得通泄也，其
所驗者，仙經言，雙手閉耳如鼓音，是謂鳴天鼓也，由脈氣流行而閉之於耳，氣不
得泄衝鼓耳中，故聞之也，或有壅滯則天鼓微聞，天鼓無聞則聽戶玄府閉絕而耳聾
無所聞也，故一法含浸針砂酒，以磁石附耳，欲導其氣，令通泄也。或問曰：聾既
為熱，或服乾蝎生薑附子醇酒之類，辛熱之物而或愈者，何也？答曰：欲以開發玄
府，而令耳中鬱滯通泄也。故養生方言藥中其效，則如聞百攢樂（音岳）音，由陽
氣聞衝耳中也，凡治聾者，適其所宜，若熱證已退而聾不已者，當以辛熱發之，三
兩服不愈者，則不可久服，恐熱極而成他病耳。若聾有熱證相兼者，宜以退風散熱
涼藥調之。熱退結散而愈，然聾甚閉絕亦為難矣，慎不可攻之過極，反傷正氣，若
非其病不可服其藥，飲食同法，當所宜者，過度則反傷正氣，病已則止藥，欲求不
病無損而己矣。故經云：大毒治病，十去其六，小毒治病，十去其七，常毒治病，
十去其八，無毒治病，十去其九。穀肉果菜食養盡之，勿令過度，反傷其正，不盡
，行復如法。故曰：必先歲氣無伐天和，無實實無虛虛而遺天殃，無致邪，無失正
，絕人長命。帝曰：其久病者，有氣從而不康，病去而瘠，奈何。岐伯曰：昭乎哉
聖人之問也，化不可伐，時不可違。夫經絡以通氣血以復，復其不足，與眾齊同，
養之和之，靜以待之，謹守其氣，無使傾移，其形乃彰，生氣乃長命曰聖王。故大
要曰：無伐化，無違時，必養必和，待其來復，此之謂也。

嘔，涌溢食不下，火氣炎上，胃膈熱，甚則傳化失常故也。

目昧（莫具切）不明，目赤腫痛，翳膜眥瘍，皆為熱也。及目膜，俗謂之眼黑，亦
為熱也。然平白日無所見者，熱氣鬱之甚也，或言目昧為肝腎虛冷者，誤也。是以
妄謂肝主於目，腎主童子，故妄言目昧為虛而冷也，然腎水，冬陰也，虛則當熱，
肝木，春陽也，虛則當寒，腎陰肝陽豈能同虛而為冷者歟。或通言肝腎之中，陰實
陽虛而無由目昧也，俗妄謂肝腎之氣衰少而不能至於目也，不知經言，熱甚目瞑眼
黑也。豈由寒爾。又如仲景言，傷寒病熱極則不識人，乃目盲也，正理。曰由熱甚
怫鬱於目而致之然也，然皮膚之汗孔者，謂泄氣液之孔竅也。一名氣門。謂泄氣之
門也，一名腠理者，謂氣液出行之腠道紋理也。一名鬼神門者，謂幽冥之門也，一
名玄府者，謂玄微府也，然玄府者，無物不有人之藏府皮毛肌肉筋膜骨髓爪牙，至
於世之萬物盡皆有之，乃氣出入升降之道路門戶也。夫氣者，形之主，神之母，三
才之本，萬物之元道之變也，故元陽子解清靜。曰：大道無形，非氣不足以長養萬
物，由是氣化則物生，氣變則物易，氣甚即物壯，氣弱即物衰，氣正即物和，氣亂
即物病，氣絕即物死。經曰：出入廢則神機化滅，升降息則氣力孤危。故非出入則
無以生長化收藏，是以升降出入，無器不有，人之眼耳鼻舌身意神識能為用者，皆
由升降出入之通利也，有所閉塞者，不能為用也，若目無所見，耳無所聞，鼻不聞
臭，舌不知味，筋痿骨痹，齒腐，毛髮墮落，皮膚不仁，腸不能滲泄者，悉由熱氣
怫鬱，玄府閉密，而致氣液血脈，榮衛精神不能升降出入故也。各隨鬱結微甚而察
病之輕重也。故知熱鬱於目無所見也，故目微昏者，至近則轉難辯物，由目之玄府
閉小也。隔縑視物之象也，或視如蠅翼者，玄府有所閉合者也，或目昏而見黑花者
，由熱氣甚而發之於目，亢則害，承乃制。而反出其泣，氣液昧之以其至近，故雖
視而亦見如黑花也，及衝風泣而目暗者，由熱甚而水化制之也，故經言：厥則目無
所見。夫人厥則陽氣并於上，陰氣并於下，陽氣并於上則火獨光也，陰氣并於下則
足寒，足寒則腫也。夫一水不勝五火，故目眥而盲，是以衝風位下而不止。夫風之
中於目也，陽氣內守於睛，是火氣燔目，故見風泣下。

暴注卒瀉，君火義同。

瘛，惕跳動也，火主動，故夏熱則脈洪大而長，瘛之象也，況脈者，心火之所
養也。

暴病暴死，火性疾速故也。斯由平日衣服飲食，安處動止，精魂神志，性情好惡，
不循其宜而失其常，久則氣變興衰而為病也，或心火暴甚而腎水衰弱不能制之，熱
氣怫鬱，心神昏冒，則筋骨不用，卒倒無所知，是為僵仆也。甚則水化制火，熱甚
而生涎，至極則死，微則發過如故，至微者但眩瞑而已。俗云，暗風由火甚，制金
不能平木，故風木自甚也，或風熱甚而筋惕瘛瘲，僵仆，口出涎沬，俗云風癇病也
。欲知病有兼風者，陰陽變化之道也，故陰陽相搏，剛柔相摩，五行相錯，六氣相
盪，變而為病，則無窮矣。大法我子能制鬼賊則已，當自實而與子同為病者，不必
皆然。由乎六氣陰陽同異不等故也。故經曰：風熱火，同陽也，寒燥濕，同陰也。
又燥濕小異也，然燥金雖屬秋陰而異於寒濕。故反同其風熱也，故火熱勝，金衰而
風生，則風能勝濕，熱能耗液，而反寒陽實陰虛，則風熱勝於水濕而為燥也。凡人
風病，多因熱甚而風燥者，為其兼化以熱為其主也。俗云風者言末而忘其本也，所
以中風癱瘓者，非謂肝木之風實甚而卒中之也。亦非外中於風爾，由乎將息失宜，
而心火暴甚腎水虛衰不能制之，則陰虛陽實而熱氣怫鬱，心神昏冒，筋骨不用而卒
倒無所知也。多因喜怒思悲恐之五志有所過極而卒中者，由五志過極皆為熱甚故也
。若微則但僵仆氣血流通筋脈不攣，緩者發過如故，或熱氣太甚鬱結壅滯，氣血不
能宣通，陰氣暴絕則陽氣後竭而死。俗謂中不過爾。或即不死而偏枯者，由經絡左
右雙行，而熱甚鬱結，氣血不得宣通，鬱極乃發，若一側得通，則痞者，痹而癱瘓
也，其人已有怫熱鬱滯，而氣血偏行微甚不等。故經言，汗出偏沮，令人偏枯，然
汗偏不出者，由怫熱鬱結，氣血壅滯故也，人卒中則氣血不通而偏枯也，所謂肥人
多中風者，蓋人之肥瘦，由血氣虛實使之然也，氣為陽而主輕微，血為陰而主形體
，故西方金，北方水，為陰而剛也。東方木，南方火，為陽而柔也。故血實氣虛則
肥，氣實血虛則瘦，所以肥者能（音柰以下皆讀作柰）寒不能熱，瘦者能熱不能寒
，由寒則傷血，熱則傷氣。損其不足則陰陽愈偏，故不能也，損其有餘者平調，是
故能之矣。故瘦者，腠理疏通而多汗泄，血液衰少而為燥熱，故多為勞嗽之疾也，
俗以為卒暴病甚而為熱勞，徐久病微而為冷勞者，是以遲緩為言，而病非冷也，識
其證候為熱明矣。但熱有微甚而已，或言肥人多中風，由氣虛，非也。所謂腠理緻
密而多鬱滯，氣血難以通利，若陽熱，又甚而鬱結，故卒中也。故肥人反勞者，由
暴然亡液，損血過極故也，瘦人反中風者，由暴然陽熱太甚，而鬱結不通故也，所
謂中風口噤，筋脈緊急者，由陽熱暴甚於內，亢則害，承乃制。津液涌溢，聚於胸
膈，熱燥以為痰涎。初虞世言涎者，乃身之脂脈津液也。然陽實陰虛而風熱太甚
，以勝水濕，因而成燥，肝主於筋，而風氣自甚，又燥熱加之，液還聚於胸膈，則
筋太燥也，然燥金主於收斂勁切緊濇，故為病，筋脈勁強緊急，而口噤也。或破傷
中風亦同。但以從微至甚而不偏枯也，夫破傷中風之由者，因瘡熱甚鬱結，而榮衛
不得宣通，怫熱因之體，故多發白痂，是時瘡口閉塞，氣難通泄，故陽熱易為鬱
結。而熱甚則生風也，不已則表傳於裏，亦由面首觸冒寒邪而怫熱鬱甚，周身似為
傷寒之疾，不解則表傳於裏者也，但有風熱微甚兼化，故殊異矣。大法破傷中風，
風熱燥甚，怫鬱在表，而裏氣尚平者，善伸數欠，筋脈拘急，或時惡寒，或筋惕而
搐，脈浮數而弦也。宜以辛熱治風之藥，開衝結滯，榮衛宣通而愈。由傷寒表熱怫
鬱，而以麻黃湯辛熱發散者也。凡用辛熱開衝風熱結滯，或以寒藥佐之猶良，免致
藥不中病，而風熱轉甚也，猶傷寒論熱藥發表不中效，則熱轉甚也，故夏熱用麻黃
桂枝湯類熱藥發表，須加寒藥，不然則熱甚發黃，或班出矣，故發表諸方，佐以黃
芩，石膏，知母，柴胡，地黃，芍藥，梔子，茵陳，蔥白，豆豉之類寒藥，消息用
之，如世以甘草，滑石，蔥豉，寒藥發散甚妙，是以甘草甘能緩急，濕能潤燥，滑
石淡能利竅，滑能通利，蔥辛甘微寒，豉鹹寒潤濕，皆散結緩急，潤燥除熱之物，
因熱服之，因熱而玄府鬱結宣通，而怫熱無由再作，病勢雖甚而不得頓愈者，亦獲
小效，而無加害爾，此方散結，無問上下中外，但有益而無損矣，結散之方何必辛
熱而已耶，若破傷中風，表不已而漸入於裏，則病勢漸甚，若裏未太甚而脈在肌肉
者，宜以退風熱，開鬱滯之寒藥調之，或以微加治風辛熱亦得。以意消息不可忘也
，此猶傷寒病勢，半在表半在裏，而以小柴胡湯和解之也，若裏勢已甚，而舌強口
噤，項背反張，驚搐惕搦，涎唾稠粘，胸腹滿塞，而或便溺閟結，或時汗出，脈洪
數而弦也，然汗出者，由風熱鬱甚於裏，而表熱稍罷，則腠理疏泄而心火熱甚，故
汗出也，大法風熱怫鬱，因汗當解，今不解者，若裏熱出之於表，因汗而結散，熱
去則氣和而愈也，今風熱鬱甚於裏，而非出之於表，故雖汗泄而熱不退，則不能解
也。猶陽明證，熱甚於裏，而日晡潮熱，大汗雖出，熱不退而不能解也。故當大承
氣湯下之，其裏熱也，是以亢則害，承乃制。而今火熱極甚，筋勁急而口噤爾，風
熱加之，故驚而搐也，風熱燥，并鬱甚於裏，故煩滿而或閟結也。法宜除風散結，
寒藥下之，以使鬱滯流通，而後以退風熱開結滯之寒藥調之，而熱退結散則風自愈
矣，嗚呼，俗醫所治破傷中風，不明淺深，但以半熱燥藥，任其天命而已，若始覺
風熱鬱結於表，而裏尚平未傳也，或以寒物佐之亦隹，如至寶丹。治風痹，雖用硫
黃，鍾乳，木香，桂心之類辛熱，是亦能令開結也。佐以牛黃，腦子，苦參，芒硝
之類寒物，以使結散而無復鬱也，況至寶丹乃散風熱鬱痹之寒藥也。凡治風熱結滯
，宜戒熱藥過甚，凡破傷中風，宜早令導引摩按，自不能者，令人以屈伸按摩挽之
，使筋脈稍得舒緩，而氣得通行，及頻以橛斡牙關，勿令口噤，若緊噤之，則常以
橛當之，及頻斡之，勿損牙齒，免致口噤不開而粥藥不能下也，及風癇之發作者，
由熱甚而風燥，為其兼化，涎溢胸膈，燥爍而瘛瘲，昏冒僵仆也，或驚風者，亦由
心火暴甚而制金不能平木，故風火相搏，而昏冒驚悸潮搐也。凡此諸證，皆由熱甚
而生風，燥各有異者，由風熱燥各微甚不等故也，所謂中風或筋緩者，因其風熱勝
濕而為燥，乃燥之甚也。然筋緩不收而痿痹，故諸膹鬱病痿，皆屬金肺，乃燥之化
也。如秋深燥甚，則草木痿落而不收，病之象也。是以手得血而能握，足得血而能
步，夫燥之為病，血液衰少也。而又氣血不能通暢，故病然也。或云筋攣有力則為
實熱，筋緩不收則為虛寒者，或謂寒主收引而熱主舒緩，則筋攣為寒，筋緩為熱者
，皆誤也。凡治諸風方，通言主療筋脈攣緩，豈分寒熱虛實之異耶，但有微甚而己
，故諸筋攣，雖勢惡而易愈也，諸筋緩者，難以平復，明可知也，或云中風為肝木
實甚，則大忌臟腑脫泄，若脾胃土氣虛損，則土受肝木鬼賊之邪而當死也，當以溫
脾補胃，令其土實肝木不能剋，乃治未病之法也，所謂似是而非者也，或云肝為中
州而當溫者，亦誤也。所以寒暑燥濕風火之六氣，應於十二經絡臟腑也，以其本化
則能補之，相反之者則能瀉之，然脾胃土本濕也，濕氣自甚則為積飲痞隔，或為腫
滿，以藥燥去其濕，是謂瀉其脾胃，土之本也。或病燥熱太葚，而脾胃乾涸成消渴
者，土濕之氣衰也，宜以寒溫之藥，補陰瀉陽，除濕潤燥，而土氣得其平，是謂補
其脾土之本也，故仲景言，傷寒裏熱大甚，而胃中乾涸煩渴者，急下之，救其胃氣
，方用甘草大黃芒硝大寒之藥，謂之調胃承氣湯者，達其至理也。所以陰陽異用而
寒濕同性，然土為陰，故異於風熱燥也，土為萬物之母，水為萬物之元，故水土同
在於下，而為萬物之根本也。地乾而無水濕之性。則萬物根本不潤而枝葉衰矣，經
言：動物神機為根，在於中，故食入於胃而脾為變磨，布化五味，以養五臟之氣，
而養榮百骸，固其根本。則胃中水穀潤澤而已，亦不可水濕，過與不及猶地之旱澇
也，故五臟六腑，四支百骸，受氣皆在於脾胃，土濕潤而已，經言：積濕成熱，豈
可以溫藥補於濕土也，溫屬春木，正以勝其土濕爾，或以臟腑不分六氣而為，假令
之濕一，概言陽氣甚而熱為，陽氣衰而寒為虛者，乃寒熱陰陽之虛實，而非五行興
衰剋伐之道也，然臟腑經絡不必本氣興衰，而能為其病，六氣互相干而病也。假令
胃寒為虛冷者，是胃中陰水實而陽火虛也，當以溫補胃中陽火之虛，而退其陰水之
實，非由胃土本虛而補其濕也，夫補瀉脾胃之本者，燥其濕則為瀉，潤其燥則為補
，今夫土本濕也，若陽實陰虛，風熱勝其水濕而成燥者，則為水濕衰也，可以退風
散熱，養液潤燥，而救其已衰之陰濕，若反以溫補，欲合臟腑而無壅塞，不亦妄謬
之甚邪，或言中風，由腎水虛冷者，誤也，蓋陰水既衰，則陽火自甚而熱，豈能反
為寒者耶，以證驗之則為熱明矣，或云中風既為熱甚，治法或用烏附之類熱藥，何
也？答曰：欲令藥氣開通經絡，使氣血宣行而無壅滯也，然亦以消風熱開結滯之類
寒藥佐之，可以制其藥之熱也，若服峻熱藥而熱證轉加者，不可服也。鬱結不通而
強以攻之，則陰氣暴絕而死矣。故諸方之中，至寶靈寶丹最為妙藥，今詳本草，言
至實丹之藥味，合而為一乃寒藥爾，靈寶丹雖用溫熱之味，而復用寒物制之，參而
為一亦平藥也，況皆能散風壅，開結滯，而使氣血宣通，怫熱除而愈矣。世方雖有
治風之熱藥，當臨時消息，適其所宜，扶其不足，損其有餘，慎不可但以峻熱攻痹
，而反絕其己衰之陰氣也。

  ==2（第五節）燥類。

諸澀枯涸乾勁皴揭，皆屬於燥（陽明燥金乃肺與大腸之氣也）。

澀，物濕則滑澤，乾則澀滯，燥濕相反故也。如身中外澀滯，皆屬燥金之化。故
秋脈濇，濇澀也。或麻者，亦由澀也。由水液衰少而燥澀，氣行壅滯而不得滑澤通
利，氣強攻衝而為麻也。如平人抑其手足，則其氣頓行之甚，而澀滯壅礙不得通利
而麻，亦猶鼓物之象也。其不欲動者，動則為陽使氣行之轉甚。故轉麻也，俗方治
麻病多用烏附者，令氣行之暴甚以故轉麻，因之衝開道路以得通利，藥氣盡則平，
氣行通而麻愈也。然六氣不必一氣獨為病，氣有相兼，若亡液為燥，或麻無熱證，
即當此法，或風熱勝濕為燥因而病麻，則宜以退風散熱，活血養液，潤燥通氣之涼
藥調之，則麻自愈也。治諸燥澀，悉如此法。

枯，不榮王也。涸，無水液也，乾，不滋潤也，勁，不柔和也。春秋相反，燥濕不
同故也。大法身表熱為熱在表，渴飲水為熱在裏，身熱飲水表裏俱有熱，身涼不渴
表裏俱無熱，經所不取火化渴者，謂渴非特為熱，如病寒，吐利亡液過極，則亦燥
而渴也。雖病風熱而液尚未衰，則亦不渴。豈可止言渴為熱，而否為寒也，夫燥渴
之為病也，多兼於熱。故易曰：燥萬物者，莫熯乎火。今言渴為燥則亦備矣，如大
法身涼不渴，為表裏俱無熱。故不言為寒也，謂表裏微熱則亦有身不熱而不渴者，
不亦宜乎。

皴揭，皮膚啟裂也。乾為天，而為燥金。坤為地，而為濕土。天地相反，燥濕異用
。故燥金主於緊歛，所以秋脈緊細而微。濕土主於縱緩，所以六月其脈緩大而長也
。如地濕則縱緩滑澤，乾則緊歛燥濇，皴揭之理明可見焉。俗云：皴揭為風者，由
風能勝濕而為燥也。經言：厥陰所至為風府，為璺啟，由風勝濕而為燥也。所謂寒
月甚而暑月衰者，由寒能收歛，腠理閉密，無汗而燥，故病甚也。熱則皮膚縱緩，
腠理疏通而汗潤，故病衰也。或以水濕皮膚而反喜皴揭者，水濕自招風寒故也。

  ==2（第六節）寒類

諸病上下，所出水液澄徹清冷。癥瘕疝堅痞，腹滿急痛，下利清白，食已不飢，
吐利腥穢，屈伸不便，厥逆禁固，皆屬於寒（足太陽寒水，乃腎與膀胱之氣也）。

澄徹清冷，湛而不渾濁也。水體清淨而其氣寒冷，故水穀不化而吐利清冷水液為病
寒也。如天氣寒則濁水自澄清也。

癥，腹中堅硬，按之應手，謂之癥也。聖惠方謂，癥，猶徵也。然水體柔順而今反
堅硬如地，亢則害，承乃制也。故病濕過極則為，反兼風化制之也，風病極則反
燥，筋脈勁急，反兼金化制之也。病燥過極則煩渴，反兼火化制之也，病熱過極而
反出五液，或為戰慄惡寒，反兼水化制之也。其為治者，但當瀉其過甚之氣，以為
病本，不可反誤，治其兼化也，然而兼化者，乃天機造化，抑高之道，雖在渺冥恍
惚之間，而有自然之理，亦非顯形而有氣也。病雖為邪，而造化之道在其中矣。夫
五行之理甚而無以制之，則造化息矣。如風木旺而多風，風大則反涼，是反兼金化
制其木也。大涼之下，天氣反溫，乃火化承於金也，夏火熱極而體反出液，是反兼
水化制其火也，因而濕蒸雲雨，乃土化承於水也。雨濕過極而兼烈風，乃木化制其
土也。飄驟之下秋氣反涼，乃金化承於木也。涼極而萬物反燥，乃火化制其金也。
因而以為冬寒，乃水化承於火也。寒極則水凝如地，乃土化制其水也。凝凍極而起
東風，乃木化承土而周歲也。凡不明病之標本者，由未知此變化之道也。

瘕，腹中雖硬，而忽聚忽散，無有常準。故聖惠方云：瘕，猶假也，以其病瘕未成
癥也。經注曰：血不流而寒薄，故血內流而成瘕也。一云：腹內結病也。經曰：小
腸移熱於大腸，為虙瘕，為沈。注曰：小腸熱已移入大腸，而熱相搏，則血溢而為
伏瘕也。血濇不利，則月事沈濇而不行。故云：虙瘕為沈，虙與伏同瘕，一為疝，
傳寫誤也。然則經言：瘕病亦有熱者也。或陽氣鬱結，怫熱壅滯，而堅硬不消者，
非寒癥瘕也，宜以脈證別之。

疝，少腹控卵腫，急絞痛也。寒主拘縮故也，寒極而土化制之，故腫滿也。經言
：丈夫疝，謂陰氣連少腹急痛也。故言婦人少腹腫，皆肝足厥陰之脈也。經注曰
：寒氣聚而為疝也，又按難經言：五藏皆有疝，但脈急也。注言：脈急者，寒之象
也。然寒則脈當短少而遲，今言急者，非急數而洪也。由緊脈主痛，急為痛甚。病
寒雖急，亦短小也。所以有痛而脈緊急者，脈為心之所養也。凡六氣為痛，則心神
不寍，而緊急不得舒緩。故脈亦從之而見也，欲知何氣為其痛者，適其緊急相兼之
脈，而可知也。如緊急洪數則為熱痛之類也。又經言：脾傳之腎病，名曰疝瘕。少
腹煩冤而痛，出白蠱。注言：少腹痛：溲出白液也。一作客熱內結，銷爍脂肉，如
蟲之食，故名白蠱也。然經之復言熱為疝瘕，則亦不可止言為寒，當以脈證別之。

堅痞腹滿急痛，寒主拘縮，故急痛也。寒極則血脈凝沍，而反兼土化制之。故堅痞
而腹滿也，或熱鬱於內，而腹滿堅結痛者，不可言為寒也。

下利清白，水寒則清淨明白也。

食已不飢，胃熱則消穀善飢，故病寒則食雖已而不飢也。胃膈潤澤而無燥熱故也。
或邪熱不殺穀，而腹熱脹滿，雖數日不食而不飢者，不可言為寒也，由陽熱太甚，
而鬱結，傳化失常，故雖不食而亦不飢，亦猶病熱雖甚而無困倦，病愈而始困無力
。由實熱之氣去也。

吐利腥穢，腸胃寒而傳化失常，我子能制鬼賊，則已當自實，故寒勝火衰金旺，而
吐利腥穢也。腥者，金之臭也，由是，熱則吐利酸臭，寒則吐利腥穢也。亦猶飯漿
，熱則易酸，寒則水腥也。

屈伸不便，厥逆禁固。陰水主於清淨，故病寒則四肢逆冷而禁止，堅固舒卷不便利
也，故冬脈沈短，以敦病之象也。或病寒尚微，而未至於厥逆者，不可反以為熱，
或熱甚而成陽厥者，不可反以為病寒也。然陰厥者，元病脈候皆為陰證。身涼不渴
，脈遲細而微，未嘗見於陽證也。其陽厥者，元病脈證皆為陽證。熱極而反厥。時
復反溫，雖厥而亦煩渴譫妄身熱而脈數也。若陽厥極深而至於身冷，反見陰脈微欲
絕者，止為熱極而欲死也。俗皆妄謂變成陰病，且曰陰陽寒熱反變，而不可測也，
仍取陽主於生，陰於死之說，急以火艾熱藥溫其表裏，助其陽氣，十無一生，俗因
之以為必死之證，致使舉世大懼。陰證而疑似陰者，急以溫之，唯恐救之不及而反
招暴禍。豈知熱病之將死者，鮮有逃於此證也。殊不知一陰一陽之謂道，偏陰偏陽
之謂疾，陰陽以平為和，而偏為疾。萬物皆以負陰抱陽而生，故孤陰不長，獨陽不
成，陽氣極甚而陰氣極衰，則陽氣怫鬱，陰陽偏傾而不能宣行，則陽氣畜聚於內，
而不能營運於四支，則手足厥冷，謂之陽厥。故仲景曰：熱深則厥亦深，熱微則厥
亦微。又曰：厥當下之，下後厥愈。為以除其裏之熱也。故病熱甚則厥，又以失下
則熱甚而反為陰證，非反變為寒病爾，夫病之傳變者，謂中外上下經絡臟腑部分而
傳受，為病之邪氣也。非寒熱陰陽之反變也。法曰：陰陽平則和，偏則病。假令陽
實陰虛，為病熱也。若果變而為寒，則比之熱氣退去，寒欲生時，陰陽平而當愈也
。豈能反變之為寒病歟。然雖瘧論言，陰勝則寒，陽勝則熱者。謂裏氣與邪熱并之
於表，則為陽勝而發熱也。表氣與邪熱并之於裏，則為陰勝而寒慄也。由表氣虛而
裏氣熱。亢則害，承乃制。故反戰慄也。大抵本熱非病寒也，或傷寒病，寒熱往來
者。由邪熱在表而淺，邪惡其正，故惡寒也。邪熱在裏而深，邪甚無畏，物惡其極
，故不惡寒而反惡熱也。表裏進退不已，故為寒熱往來也。此氣不并於表裏，故異
於瘧而寒熱微也，皆熱傳於表裏之陰陽，而非病氣寒熱之陰陽反變也。或病熱而寒
攻過極，陽氣損虛，陰氣暴甚，而反為寒者，雖亦有之，因藥過度而致之，非自然
寒熱之反變也。夫六氣變亂而為病者，乃相兼而同為病，風熱燥同多兼化也，寒濕
性同多兼化也，性異而兼化者有之，亦已鮮矣。或制甚而兼化者，乃虛象也。如火
熱甚而水化制之，反為戰慄者，大抵熱甚而非有寒氣之類也。故渴為熱在裏，而寒
戰反渴引飲也，又如以火煉金，熱極而反化為水，雖化為水，止為熱極，而為金汁
，實非寒丹也。或燥熱太甚而腸胃鬱結，飲冷過多而痞隔不通，留飲不能傳化浸潤
，而寒極蓄於胃中，燥熱太甚鬱於胸腹，而脹滿，煩渴不已，反令胃膈冷痛，嘔
噦漿水而水漿難下，欲止其渴而強飲於水，則滿痛嘔噦轉甚，而渴亦不止，不強飲
之則煩渴不可以忍，令人煩冤悶絕而但欲死，若誤治之，即死不治，亦為難已。每
用大承氣湯，熱服下咽，而腸胃鬱結痞膈即得宣通，而留飲傳化浸潤則寒濕散去，
腸胃之外得其潤澤，熱退而煩渴滿痛嘔噦遂止，須臾得利而已矣。然而病諸氣者，
必有所因，病本熱而變為寒者，實亦鮮矣。大凡陽實則脈當實數，而身熱煩渴，熱
甚則為陽厥，至極則身冷脈微而似陰證，以至脈絕而死。故陽病見陰脈者死。謂其
脈近乎絕也，病雖熱甚而不已，則必須厥冷而脈微，以至身冷脈絕而死矣，或病本
熱，勢太甚，或按法治之不已者，或失其寒藥調治，或因失下，或誤服熱藥，或誤
熨（音閏）烙燻灸以使熱極，而為陽厥者，以承氣湯之類寒藥下之，熱退而寒得宣
通，則厥愈矣。慎不可用銀粉，巴豆，性熱大毒丸藥下之，而反耗陰氣，而衰竭津
液，使燥熱轉甚，而為懊喘滿，結胸腹痛，下利不止，血溢血泄，或為淋閟發黃
，驚狂譫妄，諸熱變證，不可勝舉。由此為破癥瘕堅積之藥，非下熱養陰之藥也，
古人謂，治傷寒熱病，若用銀粉，巴豆，之類丸藥下之，則如刀劍刃人也，及嘗有
陽厥而尚不下，以至身冷脈微而似陰證，反誤以熱藥投之，病勢轉甚，身冷脈微而
欲絕，唯心胸微煖，昏冒不知人事，而不能言。主病者，或欲以煖藥急救其陽，恐
陽氣絕而死也。答曰：此因熱極失下，反又溫補而致之，若又以熱藥助其陽氣，則
陰氣暴絕，陽氣亦竭而死，陽氣何由生也，或又曰：何不急下之？答曰：此陽勝伐
陰，而陰欲先絕，則陽亦將竭矣。於此時而下之，則陰陽俱絕而立死矣。不救亦死
。但及於期，則緩而救之。則當以寒藥養陰退陽，但不令轉瀉，若得陰氣漸生，則
可救也。宜用涼膈，一服則陰氣可以漸生，何以知之？蓋以候其心胸，溫煖漸多，
而脈漸生爾。終日三服，其脈主至沈數而實，身表復煖，而唯厥逆與水善飲，有時
應人之問，譫妄而舌強難言，方以調胃承氣湯下之。獲汗而愈，所謂寒藥反能生脈
，而令身煖者，由陽實陰虛，欲至於死，身冷脈微，今以寒藥養陰退陽，而復不至
於死故也。大凡治病必先明其標本，標，上首也。本，根元也。故經言：先病為本
，後病為標。標本相傳，先以治其急者。又言六氣為本，三陰三陽為標，故病氣為
本，受病經絡臟腑，謂之標也。夫標本微甚，治之逆從，不可不通也，故經言：知
逆與從，正行無問。明知標本，萬舉萬當，不知標本，是謂妄行。陰陽之逆從標本
，之謂道也，斯其理歟。

素問玄機終。
