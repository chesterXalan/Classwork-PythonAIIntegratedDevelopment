

   24  <>金‧劉完素著‧‧素問病機氣宜保命集

                               建檔：行政院衛生署中醫藥委員會　何威德技正


       素問病機氣宜保命集             金　河間劉完素著（醫籍考認定）

　　　　　　　　　　　　　　　　　　　　　（或謂係　金　易州張元素著）

  ==1素問病機氣宜保命集敘

夫醫道者，以濟世為良，以愈疾為善，蓋濟世者憑乎術，愈疾者俠乎法，故法之與
術悉出內經之玄機。此經固不可力而求，知而得也，況軒岐問答，理非造次，奧藏
金丹寶典，深隱生化玄文為修行之經路，作達道之天梯，得其理者用如神聖，失其
理者似隔水山，其法玄妙，其功深遠，固非小智所能窺測也。若不訪求師範，而生
穿鑿者，徒勞皓首耳。余二十有五，志在內經，日夜不輟，殆至六旬，得遇天人授
飲美酒，若橡斗許面赤，若醉一醒之後，目至心靈大有開悟，衍其功療，左右逢源
，百發百中。今見世醫多賴祖名，倚約舊方，恥問不學，特無更新之法，縱聞善說
反怒為非，嗚呼患者，遇此之徒，十誤八九，豈念人命死而不復者哉。仁者鑒之，
可不痛與，以此觀之，是未知陰陽變化之道，況木極似金，金極似火，火極似水，
水極似土，土極似木，故經曰：亢則害，承仍制，謂已亢極反似勝己之化。俗流未
知，故認似作是，以為陰陽失其本意，經所謂誅罰無過，命曰大惑。醫徒執迷反肆
傍識，縱用獲效，終無了然之悟，其道難與語哉。僕見如斯，首述玄機，刊行於世
者，已有宣明等三書，革庸病之鄙陋，正俗論之舛訛，宣揚古聖之法則，普救後人
之命。令將餘三十年間，信如心手親用若神，遠取諸物，近取諸身，此物立象直明
真理，治法方論，裁成三卷三十二論，目之曰：素問病機氣宜保命集。此集非崖略
之說，蓋得軒岐要妙之旨，故用之可以濟人命，捨之無以活人，生得乎心髓秘之筴
笥，不敢輕以示人，非絕仁人之心，蓋聖人之法，不遇當人，未易授爾，後之明者
，當自傳焉，時大定丙午閏七月中元日，河間劉完素守真述。

  ==1卷上

  ==2原道論第一

經曰：觀天之道，執天之行盡矣。蓋天一而地二，北辦而南交，入精神之運以行矣
。擬之於象則水火也，畫之於卦則坎離也。兩者相須彌蒲六合，物物得之，況於人
乎。蓋精神生於道者也，是以上古真人把掘萬象，仰觀日月，呼吸元氣，運氣流精
，脫骨換形，執天機而行六氣，分地紀而運五行，食乳飲血，省約儉肓，日夜流光
，獨立守神，肌肉若一，故能壽敝天地，無有終時，此其道生之要也。夫道者，能
卻老而全形，身安而無疾，夫水火用法象也，坎離言交變也，萬億之書，故以水為
命，以火為性，土為人，人為主性命者也。是以主性命者在乎人，去性命者亦在乎
人，養性命者亦在乎人，何則修短壽夭皆自人為，故經曰：精神內守，病安從來。
又曰：務快其心，逆於生樂，所以然者，性命在乎人，故人受天地之氣，以化生性
命也。是知形者生之舍也，氣者生之元也，神者生之制也，形以氣充，氣耗形病，
神依氣位，氣納神存，修真之士，法於陰陽，和於術數，持滿御神，專氣抱一，以
神為車，以氣為馬，神氣相合，可以長生，故曰：精有主，氣有元，呼吸元氣，合
於自然，此之謂也。智者明乎此理，吹噓呼吸，吐故納新，熊怪鳥伸，導引按蹻，
所以調其氣也，平氣定息，掘固凝想，神宮內視，五臟照徹，所以守其氣也。法則
天地順理，陰陽交搆，坎離濟用，水火所以交其氣也，神水華池，含虛鼓嗽，通行
榮衛，入於元官，溉五臟也。服氣於朝，閑想於暮，陽不欲迭，陰不欲覆，鍊陰陽
也，以致起居適早晏，出處協時令，忍怒以全陰，抑喜以全陽。泥丸欲多櫛，天鼓
欲常鳴。形欲常鑑，津欲常嚥，體欲常運，食欲常少。眼者身之鑑也，常居欲頻修
。耳者體之牖也，城廓欲頻治。面者神之庭也，神不欲覆。髮者腦之華也，腦不欲
減。體者精之元也，精不欲竭。明者身之寶也，明不欲耗。補瀉六腑，淗鍊五精，
可以固形，可以全生，此皆修真之要也。故修真之要者，水火欲其相濟，土金欲其
相養，是以全生之術，形氣貴乎安，安則有倫而不亂，精神貴乎保，保則有要而不
耗，故保而養之，初不離於形氣精神，及其至也，可以通神明之出，皆在於心獨不
觀。心為君主之官，得之所養，則血脈之氣王而不衰，生之本無得而搖也，神之變
無得而測也。腎為作強之官，得所養則骨髓之氣榮而不枯，蟄封藏之本無得而傾也
，精之處無得而奪也。夫一身之間，心居而守正，腎下而立，始精神之居，此宮不
可大，勞亦不可竭，故精太勞則竭，其屬在腎，可以專嗇之也。神太用則勞，其藏
在心，靜以養之，唯精專然後可以內守，故昧者不知於此，欲拂自然之理，謬為求
補之術，是以偽勝真，以人助天，其可得乎。

  ==2原脈論第二

大道之渾淪莫知其源，然至道無言，無以明其理，大象無形，非立象無以測其奧。
道象之妙非言不明，嘗試原之脈者何也，非氣血動而不息，榮行脈中，衛行脈外。
經曰：脈者血之府也。自素問而下迄於今，經所不載，無傳記而莫聞其名焉，然而
玄機奧妙聖意幽微，雖英俊明哲之士，非輕易可得而悟也。夫脈者，果何物乎，脈
者有三名：一曰命之本，二曰氣之神，三曰形之道。經所謂天和者是也，至於折一
支，瞽二目，亦不為害。生而脈不可須臾失，失則絕命害生矣。經曰：春弦（一曰
長），夏洪（一曰鉤），秋毛（一曰濇），冬石（一曰沉），此言正脈同天真造化
之元氣也。巡於春夏秋冬木火水金之位，生長收藏參和相應，故稟二儀而生，不離
於氣，故於脈有生死之驗。經曰：脈者血之府也，如世之京都州縣有公府廨署也，
國因置者，所以禁小人為非道也，公府不立，則善者無以伸其枉惡者，無以罰其罪
邪，正混同賢愚雜處而亂之根也。經曰：五運陰陽者，天地之道也，萬物之綱紀，
變化之父母，生殺之本，始神明之府也。既陰陽為神明之府，脈為血之府而明可見
焉。血之無脈，不得循其經絡，部分週流於身，滂派奔迫，或散或聚，氣之無脈不
能行其筋骨臟腑上下，或暴或蹶，故經曰：出入廢則神機化滅，升降息則氣立孤危
，故氣化則物生，氣變則物易，氣盛則物壯，氣弱則物衰，氣絕則物死，氣正則物
和，氣亂則物病，皆隨氣之盛衰而為變化也。脈字者從肉，從永，從瓜，從血，四
肢百骸得此真元之氣血肉筋骨爪髮，榮茂可以倚憑而能生長也。長久永固，道故從
肉，從永者是也，從瓜從血者，巡之如水分流，而布遍週身，無有不通也，釋名曰
脈，脈慕也，如幔幕之遮覆幕絡一體之形，導太一真元之氣也。元氣者，在氣非寒
，非熱，非暖，非涼。在脈者非弦，非洪，非濇，非沉，不為氣而泮沉，不為血而
流停，乃沖和自然之氣也。故春溫夏熱秋涼冬寒，所以然者，為元氣動而不息，巡
於四方木火水金之位，溫涼寒暑之化，生生相續，新新不停，日月更出，四序迭遷
，脈不為息，故人有身形之後，五臟既生，身中元氣即生焉。故春弦夏洪秋毛冬石
，此四時之氣也，而脈者乃在其中矣。道經曰：視之不見，聽之不聞，搏之不得，
迎之不見其首，隨之不見其後，此如脈之謂也。又云：埏填以為器，當其無有器之
用，故有之以為利，無之以為用。又曰：吾不知名字之曰道，強為之名曰大，斯立
脈之名之本意也。故道者，萬物之奧脈者，百骸之靈奧。靈之妙，其道乃同元氣者
，無器不有，無所不至，血因此而行，氣因此而生，故榮行脈中，衛行脈外，瞻之
在前，忽然在後，而不匱者，皆由於脈也。分而言之曰氣曰血曰脈，統而言之惟脈
運行血氣而已。故經曰：血氣者，人之神，不可不謹養也。陰陽別論曰：所謂陽者
，胃脘之陽也，此陽者言脈也，胃者土也，脈乃天真造化之氣也，若土無氣則何以
生長收藏，若氣無土何以養化萬物，是無生滅也。以平人之氣常稟於胃。正理論曰
：穀入於胃，脈道乃行，陰陽交會，胃和脈行，人稟天地之候，故春胃微弦曰平，
得弦而無胃曰死，夏胃微鉤曰平，但鉤而無胃曰死，長夏微耎曰平，但弱而無胃曰
死，秋胃微毛曰平，但毛而無胃曰死，冬胃微石曰平，但石而無胃曰死。陰者，真
藏也，見則為敗，敗則必死，五藏為陰，肝脈至中而無，外急如循刀刃責責然，如
按琴弦。心脈至堅而慱，如循薏以仁累累然。肺脈至大而虛，如毛羽中人皮膚。腎
脈至慱而絕，如以指彈石辟辟然。脾脈弱而乍數乍疏。夫如此脈者，皆為藏脈獨見
而無胃脈，五藏皆至懸絕而死，故經曰：別於陽者，知病忌時，別於陰者，知生死
之期，故人性候躁急懁促，遲緩耎弱，長短大小，皮堅肉厚，各隨其狀。而脈應之
常以一息四至為準者，言呼出心與肺，吸入腎與肝，五者胃兼主四旁，在呼吸之聞
也。數則為熱，遲則為寒，如天之春秋二分，陰陽兩停，晝夜各得五十度，自此添
一遭則熱，減一遭則寒。脈之妙道，從此可知矣。或如散葉，或如燃薪，或如丸泥
，或如絲縷，或如湧泉，或如吐頹，或如偃刃，或如轉索，或如遊魚。假使千變萬
化，若失常者乃真元之氣離絕，五臟六腑不相管轄，如喪家之狗，元氣散失而命絕
矣。經曰：積陽為天，積陰為地，陽化氣，陰成形。此言一氣判而清濁分也，元氣
者，天地之本，天和者，血氣之根。華陀云：脈者，謂血氣之先也。孔子曰：天不
言而四時行焉，百物生焉，而脈亦如之。又經曰：自古通天者，生之本，皆通乎天
氣也，通天者，謂通元氣天真也，然形體者假天地之氣而生，故奉生之氣通計於天
，稟受陰陽而為根本，天地合氣命之曰人，天氣不絕，真靈內屬，動靜變化，悉與
天通。易云：乾坤成列而易立乎其中矣。故天地之體得易而後生，天地之化得易而
後成，故陽用事則春生夏長，陰用事則秋收冬藏，寒往則暑來，暑往則寒來，始而
終之，終而復始，天地之化也，而易也默然於其間，而使其四序各因時而成功，至
於寒不凌暑，暑不奪寒，無愆陽伏陰之變，而不至於大肅大溫，故萬物各得其沖和
之氣，然後不為過而皆中節也。道經曰：萬物負陰而抱陽，沖氣以為和，百姓日用
而不知，斯脈之道也，故脈不得獨浮沉，獨大小，獨盛衰，獨陰陽，須可沉中有浮
，浮中有沉，大中有小，小中有大，盛中有衰，衰中有盛，陰中有陽，陽中有陰，
克塞一身之中，盈溢百骸之內，無經絡不有，無氣血不至，養筋骨毛髮堅壯膩澤，
非心非腎非肝非脾，五臟之盛，真氣固密不為邪傷。若憂愁思慮，饑飽勞逸，風雨
寒暑，大驚卒恐，真氣耗亂，氣血分離，為病之本。噫夫萬物之中，五常皆備，審
脈之道而何獨無五常邪。夫仁固衛一身充盈，五臟四肢百骸皆得榮養，無沖和之氣
，獨真藏脈見則死矣。生則不見，死則獨見，好生惡死，此仁之謂也。分布軀體和
調氣血，貴之在頭目耳鼻，賤之在蹠臀陰篡。不得上而有，不得下而無，無所不施
，無所不至，此義之謂也。長人脈長，短人脈短，肥人脈沉，瘦人脈浮，大人脈壯
，小人脈弱，若長人短，短人長，肥人浮，瘦人沉，大人弱，小人壯，夫如此者，
皆不中理而為病。此禮之謂也，見在寸則上病，見在關則中病，見在尺則下病。五
臟有疾，各有部分，而脈出見不為藏伏匿，一一得察有餘不足，而愈其病，此智
之謂也。春弦夏洪秋毛冬石，太陽之至其脈沉，太陰之至其脈大而長，少陰之至其
脈浮，陽明之至其脈濇而短，少陽之至其脈姁，厥陰之至其脈弦，四序不失其期，
六氣為常準者，此信之謂也。非探願索隱鉤深致遠，學貫天人，旁通物理者，未能
達於此矣。

  ==2攝生論第三

論曰：內經謂法於陰陽，和於術數，飲食有節，起居有常，不妄作勞，故能形與神
俱，而盡終其天年，度百歲乃去。今時之人不然也，以酒為漿，以妄為常，醉以入
房，以欲竭其精以耗散冥真，不知持滿，不時御神，務快其心，逆於生，樂起居無
節，故半百而衰也。且飲食起居乃人生日用之法，縱恣不能知節，而欲傳精神、服
天氣者不亦難乎。又經曰：飲食自倍，腸胃乃傷，起居如驚，神氣乃浮，是以聖人
春木旺以膏香助胃，夏火旺以膏腥助肺金，用事膳膏臊以助肝水，用事膳膏膻以助
心，所謂因其不勝而助之也。故食飲之常保其生之要者，五穀五果五畜五菜也。脾
胃待此而食廩備，三焦待此而道路通，榮衛待此以清以濁，筋骨待此以柔以正。故
經云：蓋五味相濟，斯無五宮之傷，所以養其形也，雖五味為之養形，若味過於酸
，肝氣以津，脾氣乃絕。味過於鹹，大骨氣勞短必氣抑，味過於甘，心氣喘滿，
色黑腎氣不衝，味過於苦，脾氣不濡，胃氣乃厚，味過於辛，筋脈沮弛，精神乃央
。所謂失五味之常，而損其形也。王注曰：味有倫緣，臟有偏絕，此之謂也。飲食
者養其形，起居者調其神，是以聖人春三月，夜臥早起，被髮緩形，見於發陳之時
，且曰以使志生。夏三月夜臥早起，無厭於日，見於蕃秀之時，且曰使志無怒，使
氣得泄。秋三月早臥早起，與雞俱興，見於容平之時，收歛神氣，且曰使志安寧，
以應秋氣。冬三月早臥晚起，去寒就溫，見於閉藏之時，且曰使志若茯若匿，有私
意，若已有得此，順生長收藏之道，春夏養陽，秋冬養陰，順四時起居，法所以調
其神也。經所謂逆於春氣則少陽不生，肝氣內變。逆於夏氣則太陽不長，心氣內涸
。逆於秋氣則太陰不收，肺氣焦滿。逆於冬氣則少陰不藏，腎氣獨沉。此失四時之
氣，所以傷其神也，智者順四時，不逆陰陽之道，而不失五味損益之理，故形與神
俱久矣，乃盡其天年而去。與夫務快其心，逆於生樂者，何足與語此道哉。故聖人
行之，賢者佩之，豈虛語哉。

  ==2陰陽論第四

論曰：天地者，陰陽之本也，陰陽者，天地之道也，萬物之綱紀，變化之父母，生
殺之本，始神明之府也。故陰陽不測謂之神，神用無方謂之聖。倘不如此，謂天自
運乎，地自處乎，豈足以語造化之全功哉。大哉乾元萬物資始至哉，坤元萬物資生
，所以天為陽，地為陰，水為陰，火為陽，陰陽者男女之血氣，水火者陰陽之徵兆
，惟水火既濟，血氣變革，然後剛柔有體而形質立焉。經所謂天覆地載萬物悉備，
莫貴乎人，人稟天地之氣生，四時之法成，故人生於地，懸命於天，人生有形，不
離陰陽。蓋人居天之下，地之上，氣交之中，不明陰陽而望延年未之有也。何則蒼
天之氣不得無常也，氣之不襲是謂非常，非則變矣。王注曰：且蒼天布氣，尚不越
於五行，人在氣中豈不應於天道。左傳曰：違天不祥。繫辭云：一陰一陽之謂道。
老子曰：萬物負陰而抱陽，故偏陰陽謂之疾。夫言一身之中外為陽，內為陰，氣為
陽，血為陰，背為陽，腹為陰，腑為陽，臟為陰，肝心脾肺腎五臟皆為陰，胃大腸
小腸膀胱三焦六腑皆為陽。蓋陽中有陰，陰中有陽，豈偏枯而為道哉。經所謂治心
病者必求其本，是明陰陽之大體，水火之高下，盛衰之補瀉，遠近之大小，陰陽之
變通。夫如是惟達道人可知也。

  ==2察色論第五

論曰：聲合五音，色合五行，聲色符合，然後定立臟腑之榮枯。若滋榮者，其氣生
如翠羽、雞冠、蟹腹、豕膏、烏羽是也，枯夭者其氣敗如草茲、衃血、枳實、柘骨
、如炱是也。至如青赤見於春，赤黃見於夏，黃白見於長夏，白黑見於秋，黑青見
於冬，是謂五臟之生者，以五行之相繼也，得肝脈色見青白，心脈色見赤黑，脾脈
色見黃青，肺脈色見白赤，腎脈色見黑黃，是謂真臟之見者，以五行之相克也。若
乃肺風而眉白，心風而口赤，肝風而目青，脾風而鼻黃，腎風而肌黑。以風善行數
變故爾。肝熱而左頰赤，肺熱而右頰赤，心熱而顏赤，脾熱而鼻赤，腎熱而頤赤，
以諸熱皆屬火故爾。以至青黑為痛，黃白為熱，青白為寒，以九氣不同故爾。鼻青
為腹水，黑為水氣，白為無血，黃為胸寒，赤為有風，鮮明為留飲，而五色取決於
此故爾。然審病者，又皆以真脾之為本，蓋真脾之黃，是謂天之氣，五色又明，病
雖久而面黃必生者，以其真氣外榮也。此數者雖皆成法，然自非心清見曉於冥冥，
不能至於此，故五色微診可以目察尤難。難經曰：望而知之謂之神，為見五色於外
，故決死生也。

  ==2傷寒論第六

論曰夫熱病者皆傷寒之類也，或愈或死，止於六七日間。若兩感於寒者，必不免於
死。經所謂人所傷於寒者，則為病熱，熱雖甚不死。蓋傷寒者，非雜病所比，非仲
景孰能明於此，故張僊公深得玄機之理趣，達六經之標本，知汗下之淺深，若投湯
劑正與不正，禍福影響，何暇數日哉？然仲景分三百九十法，一百一十二方，其證
有六，其治有四。經云一日巨陽受之，其脈尺寸俱浮，二日陽明受之，其脈尺寸俱
長，三日少陽受之，其脈尺寸俱弦。四日太陰受之，其脈尺寸俱沉。五日少陰受之
，其脈尺寸俱微緩。六日厥陰受之，其脈尺寸俱沉嗇。其太陽病者，標本不同，標
熱本寒，從標則太陽發熱，從本則膀胱惡寒，若頭項痛腰脊強，太陽經病也，故宜
發汗。其陽明病者，雖從中氣標陽本實，從標則肌熱，從本則譫語，若身熱頭疼鼻
乾不得臥，陽明經病故宜解肌。太陽傳陽明非表裏之傳，若譫語從本為實，故宜下
便。王注曰：以陽感熱，其少陽病者標陽本火，從標則發熱，從本則惡寒，前有陽
明，後有太陰，若胃痛而耳聾，往來寒熱，少陽經病，故宜和解。其太陰病者標
陰本溼，從標則身目黃，從本則腹滿而嗌乾，太陽經病故宜泄滿下溼，從其本，治
其標。少陰病者標陰本熱，從標則爪甲青而身冷，從本則脈沉實而發渴。若口燥舌
乾而渴，少陽經病故宜溫標下本。其厥陰病者故厥陰之中氣宜溫也。若煩滿囊縮厥
陰經病故為熱，宜苦辛下之，故經曰：所為知標知本萬舉萬當，不知標本是為妄行
，又曰：各通其臟，乃懼汗泄，非宜之謂也。故明斯六經之標本，乃知治傷寒之規
矩，此所謂證有六也。且如發汗桂枝、麻黃之輩，在皮者汗而發之，葛根、升麻之
輩，因而輕而揚之法也。承氣：陷胸之輩，下者因而竭之法也。瀉心、十棗之輩，
中滿泄之法也。瓜蒂、梔豉者，高者因而越之法也。故明此四治之輕重，可為了傷
寒之繩墨，此之謂其治有四也。若明六經四法，豈四法豈有發黃生斑，畜血之壞證
，結胸痞氣之藥，過難經所謂未滿三日可汗而已，其滿三日可泄而已，故仲景曰：
太陽病脈浮緊無汗，身疼痛八九日不解，表證仍在。當發其汗，宜麻黃湯主之，少
陰病得三二日，口燥咽乾者，急宜大承氣下之。孰敢執於三四日汗泄之定法也，是
以聖人書不盡言，言不盡意，說其大概，此之謂也。經所謂發表不遠熱，攻裏不遠
寒，余自製解通聖辛涼之劑，不遵仲景法桂枝、麻黃發表之藥，非余自衒，理在其
中矣。故此一時，彼一時，柰五運六氣有所更，世態居民有所變，天以常火，人以
常動，動則屬陽，靜則屬陰，內外皆擾，故不可峻用辛溫大熱之劑。縱獲一效，其
禍數作，豈曉辛涼之劑以蔥白、鹽豉，大能開發鬱結，不惟中病令汗而愈，免致辛
熱之藥攻表不中，其病轉甚，發驚狂衄血斑出皆屬熱藥所致。故善用藥者須知寒涼
之味，況兼應三才造化通寒之理也。故經所謂不知年之所加，氣之盛衰，虛實之所
起，不可以為功矣。大抵雜病者，氣之常也。隨方而異，其治不仝，卒病者，氣之
異，其治則同，其愈則異。昔黃帝與四方之問岐伯，舉四治之能，故傷寒之法備矣
哉。大矣哉。若視深淵，如迎浮雲，莫知其際，是以知發表攻裏之藥性，察標本虛
實之併傳，量老少壯弱之所宜，勞逸緩急之稟性，切脈明陰陽之分部，詳證之邪氣
之淺深，故可宜會通之法矣。內經曰：謹熟陰陽，無與眾謀，此之謂也。

  ==2病機論第七

論曰：察病機之要理，施品味之性用，然後明病之本焉。故治病不求其本，無以去
深藏之大患，故掉眩收引膹鬱腫脹，諸痛癢瘡瘍皆根於內。夫百病之生也，皆生於
風寒暑濕燥火，以知化之變也。經言：盛者瀉之，虛者補之，余錫以方士，而方士
用之，尚未能十全。余欲令要道必行，桴鼓相應，猶拔刺雪污，工巧神聖可得備聞
。靈樞經曰：刺深而猶可拔，污深而猶可雪。莊子曰：雪猶洗也。岐伯曰：審察病
機無失氣，宜此之謂也。黃帝曰：願聞病機何如，岐伯對曰：

諸風掉眩皆屬於肝，少慮無怒，風勝則動肝者，罷極之本，魂之居也。其華在爪，
其充在筋，以生血氣，其味酸，其色蒼，為將軍之官，謀慮出焉，此為陰中之少陽
，通於春氣，其脈弦。王注曰：肝有二布葉，一小葉如木甲拆之狀，故經所謂其用
為動，乃木之為動，火太過之政亦為動，蓋火木之主，暴速所以掉眩也，掉搖也，
眩昏亂也，旋運皆生風故也。是以風火皆屬陽，陽主動。其為病也，胃脘當心痛，
上支兩隔咽不通，食飲不下，甚則耳鳴眩轉目不識人，善暴僵仆，裏急軟戾，
痛嘔泄，甚則掉眩巔疾，兩下痛引少腹，令人善怒也。虛則目視而無所見耳
，無所聞，善恐如人將捕之。凡病肝木風疾者，以熱為本，以風為標，故火本不燔
，遇風冽乃焰，肝本不甚熱，因金衰而主肺金不勝，心火木來佞於金，故諸病作矣
，其為治也燥勝風。王注曰風自木生，燥為金化，風餘則制之以燥，肝勝治以清涼
，清涼之氣金之氣也。木氣之下金氣承之，又曰風淫於內，治以辛涼，肝欲散急食
辛以散之，故木主生榮而主春，其性溫故風火則反涼而毀折，是兼金化制其木也。
故風病過極而反中外燥澀，是反兼金化也，故非為金制其本，是甚則如此。中風偏
枯者由心火暴勝而水衰不能制，則火實剋金，金不能平木則肝水勝，而兼於火熱則
卒暴僵仆。凡治消癉仆擊，偏枯痿厥，氣滿發肥，貴膏梁之疾也，故此藏氣平則數
和，太過則發生，不及則委和。諸痛癢瘡瘍皆屬於心，靜則神明熱勝則腫，心者生
之本，神之變也，其華在面其充在血，脈為陽中之太陽，通於夏氣其脈鉤，其味苦
其色赤，為君主之官，神明出焉。此陽中之陽也。王注曰心形如未敷蓮花，中有七
空以導引天真之氣，神明之宇也。經所謂其用為燥，火性燥動其明於外，熱甚火赫
爍石，流金火之極變也，燔山川，旋反屋宇火之災眚也。故火非同水，水智而火
愚，其性暴速，其為病也當胸中熱嗌乾，右胠滿皮膚痛，寒熱咳喘唾血，血泄鼽衄
嚏嘔溺色變，甚則瘡癢胕腫肩背臑，缺盆中痛瘍疼身熱驚惑，惡寒戰慄譫妄，衄衊
語，瘡瘍血流，狂妄目赤，胸中痛下痛，背膺肩甲間痛兩臂痛，虛則胸腹大，
下與腰背相引而痛，其為治法以寒勝熱。王注曰小熱之氣，涼以和之，大熱之氣
寒以取之，甚熱之氣汗以發之，發之不盡逆制之，制之不盡求其屬以衰之。又曰用
水之主以制陽光。經曰氣有多少，病有盛衰，治有緩急，方有大小，此之謂也。是
以熱淫於內治以鹹寒，佐以甘苦，以酸收之，以苦發之。心欲耎急食鹹以耎之，君
火之下陰精承之，火氣之下水氣承之，是故火主暴虐，故燥萬物者莫熯乎火，夏月
火熱極甚則天氣薰味，而萬物反潤以水出，液林木津流及體熱，極而反汗液出，是
火極而反兼水化。俗以難辯認，以是作非，不治已極，反攻王氣是不明標本，但隨
兼化之虛象，妄為其治，反助其病而害於生命多矣。故此藏平則升明，大過則赫曦
，不及則伏明。王注曰百端之起，皆自心生。諸濕腫滿皆屬脾土，味和氣化，濕勝
則濡泄。脾者倉廩之官，本營之居也，名曰化糟粕轉味而出入者也。其華在唇，其
充在肌，其味甘，其色黃，故為倉廩之官。又名諫議之官，五味出焉，此至陰之類
，通於土氣為陰中至陰，脾也其脈緩。王注曰脾形象馬蹄內包胃脘，象土也，其用
為化兼四氣，聚散復形群品，以主溉灌，肝心腎不主於時，寄旺四季。經所謂善不
可見，惡不可見也。其變驟注，其災霖潰，其為病也胕腫骨痛，陰脾按之不得，腰
脊頭頸痛，時眩大便難，陰氣不用，飲不欲食，咳唾則有血，積飲否膈，中滿霍亂
吐下，為善肌肉痿足不收，行嗔嘔吐泄注下。王注曰脾熱則生，虛則腹滿腸鳴飧
泄食不化者，有胃之寒者，有胃之熱者，色白澄徹清冷皆屬寒，色黃水赤渾濁皆屬
於熱。故仲景曰邪熱不殺穀火性疾速，此之謂也。其為治也，風勝溼，溼自土生，
風為水化，土餘制之，以風脾盛治之以燥，故溼傷肉，溼勝則濡泄，甚則水閉胕腫
。王注曰溼為水，水盛則腫，水下形肉已消，又曰：溼氣為淫，皆為腫滿。但除其
溼，腫滿自衰。若溼氣在上，以苦吐之。溼氣在下，以苦瀉之，以淡滲之。治溼之
法不利小便非其治也。故溼淫所勝，平以苦熱，佐以酸辛，以苦燥之，以淡泄之。
苦溼上甚而熱，治以苦溼佐以甘辛，以汗為故而止溼淫於內，治以苦熱，佐以酸淡
，以苦燥之，以淡泄之。脾苦溼急食苦以燥之。又曰土氣之下，木氣承之。本草曰
燥可去溼，桑白皮赤小豆之屬。王注曰半身已上，溼氣有餘，火氣復鬱，所以明其
熱能生溼。經云風寒在下，燥熱在上，溼氣在中，火遊行其間，是以熱之用矣。故
土主溼霒雲雨而宏靜，雨熱極甚則飄驟散落，是反兼風水制其土也。若脾甚土自燥
去其溼，以寒除熱。脾土氣衰以甘緩之，所以燥泄積飲，痞膈腫滿，溼熱乾涸消渴
慎不可以溫藥補之。故積溫成熱性之溫，乃勝氣之藥也。故此藏喜新而惡陳，常令
滋澤無使乾涸，土平則備化，太過則敦阜，不及則卑監。

諸氣膹鬱病痿皆屬於肺金（常清氣利）燥勝則乾。肺者氣之本，魄之處也，其華在
毛，其充在皮，其味辛，其色白，而為相傳之官，法節出焉，為陽中之太陰，通於
秋氣，其脈毛。王注曰肺之形象有二布葉，一小葉中有二十四空行列，以布分諸藏
清濁之氣，經所謂其用為固，其變肅殺，其眚蒼落，其為病也，骨節內變，左胠
痛，寒清於中，感而瘧，太涼革喉咳腹中鳴注瀉鶩溏，咳逆心滿引小腹，善暴痛
不可反側，嗌乾面塵色惡，腰痛丈夫疝婦人少腹痛，浮虛鼽尻陰股髀胻是病皴
揭。實則喘厥逆氣，肩背痛汗出，尻陰股膝髀。虛則少氣不能振息，耳聾嗌乾。其
為治也，熱勝燥，燥自金生，熱為火化，金餘則制之，以火肺勝則治之以苦。又曰
金氣之下，火氣承之，燥淫於內治以苦溫，佐以苦辛，以苦下之，若肺氣上逆，急
食苦以泄之。王注曰制燥之勝，必以苦溫，故受乾病生焉。是以金主於秋而屬陰，
其氣涼，涼極天氣清明而萬物反燥，故燥若火是金極而反兼火化也。故病血液衰也
，燥金之化，極甚則煩熱氣鬱，痿弱而手足無力不能收持也。凡有聲之痛應金之氣
，故此藏乎氣則審平，大過則堅成，不及則不從革。

諸寒收引皆屬於腎水（耗能養動），寒勝則浮，腎者主蟄，封藏之本精之處也。其
華在髮，其充在骨，其味鹹，其色黑，為作強之官，伎巧出焉，為陰中之少陰，通
於各氣，其脈石。王注曰腎藏有二，形如豇豆，相並而曲附於膂筋，外有脂裹，裏
白表黑，主藏精故僊。經曰心為君火，腎為相火，是言在腎屬火而不屬水也。經所
謂膻中者，臣使之官喜樂出焉。故膻中者在乳之間，下合於腎水，是火居水位得升
則喜樂出焉。雖君相二火之氣，論其五行造化之理同為熱也，故左腎屬水，男子以
藏精女子以繫胞，右腎屬火，遊行三焦，興衰之道由於此故。七節之傍，中有小心
，是言命間相火也。經所謂其變凝冽，其眚冰雹，其為病也，寒客心痛，腰腿痛，
大關節不利，屈伸不便。若厥逆痞堅腹滿寢汗，實則腹脛腫喘身重，汗出憎風，虛
則胸中痛大小腹痛，清厥意不樂。王注曰大小腹大小腸也。此所謂左腎水發痛也。
若夫右腎命門相火之為病，少氣瘡瘍疥癬癰腫，滿胸背首面四肢浮腫，腹脹嘔逆
瘛瘲骨痛節有動，注下溫瘧腹中暴痛，血溢流注精液，目赤心熱，甚則瞀昧暴痛，
瞀悶懊嚏嘔瘡瘍，驚燥喉痹耳鳴，嘔涌暴注瘛暴死，瘤氣結核丹熛皆相火熱之
勝也。其為治也寒勝熱，燥勝寒，若熱淫於內治以鹹寒，火淫所勝平以鹹冷，故相
火之下，水氣承之。如寒淫於內治以甘寒，佐以甘辛。寒淫所勝平以辛熱。又曰腎
苦燥急食辛以潤之，腎欲堅急食苦以堅之。故水本寒，寒急則水冰如地，而能載物
。水發而雹雪，是水寒亢極反似剋水之土化，謂兼化也。所謂寒病極者反腎滿也，
左腎不足濟之以水，右腎不足濟之以火。故此藏水平則靜順，不及則涸流，大過則
流衍。

諸厥固泄皆屬於下，厥謂氣逆，固謂固氣，則肝腎失守，失守則不能禁固，出入無
度，燥溼不恒，故氣下則愈也。經所謂厥氣上行，滿脈去形。

諸喘嘔逆皆屬於上，肺者藏之長也，為心之華蓋，故肺熱葉焦，發痿躄是氣鬱不利
，病喘息而嘔也，嘔謂嘔酸水，火氣炎上之象也，胃鬲熱甚則為嘔也。若衰火之炎
痿躄則愈，利肺之氣喘息自調也，道路開通吐嘔則除。凡病嘔涌溢食皆屬火也。王
注曰內格嘔逆，食不得入是有火也。經所謂三陽有餘，則為痿。易王注曰，易有變
常用自痿弱無力也，故此者熱之明矣。

諸熱瞀瘛皆屬於火，熱氣勝則濁亂昏昧也。瞀示乃昏也。經所謂病筋脈相引而急。
名曰瘛者。故俗為之搐是也。熱勝風搏併於經絡，故風主動而不寍寧，風火相乘是
以熱瞀瘛而生矣。治法袪風滌熱之劑，折其火勢，熱瘛可立愈。若妄加灼火，或飲
以發表之藥，則死不旋踵。

諸禁豉慄如喪神守皆屬於火，禁慄禁惑如喪神守，悸動怔忪皆熱之內作，故治當以
制火，制其神守血榮而愈也。

諸痙項強皆屬於濕。寒溼同性，水火同居，故足太陽膀胱經屬水而位下，所以溼可
傷也，其脈起目內背上額交於巔上，其支別從巔入絡於腦，還出下項，故主項強。
太陽表中風加之以溼客於經中，內挾寒溼則筋脈抽急，故痙項強而不柔和也，此太
陽寒溼，當詳有汗無汗，治以流溼袪風，緩發表而愈也。

諸逆衝上皆屬於火，衝攻也氣炎上，故作嘔涌溢食不下也。

諸脹腹大皆屬於熱，肺王於氣貴乎通暢，若熱甚則鬱於內，故肺脹而腹大，是以火
主長而高茂，形現彰顯升明舒榮皆腫之象也。熱去而見白利也。

諸燥狂越皆屬於火，火實則四肢實而能登高也。故四肢者諸陽之本經，所謂陰不勝
陽則脈流薄，疾病乃狂是以陽盛，則使人妄語罵詈，不避親神明之亂也。故上善
若水，下愚若火，此之謂也。治之以補陰瀉陽，奪其食則病已。

諸暴強直皆屬於風。暴虐而害也，強勁有力而不木柔也，乃厥陰風木勢甚而成。王
注曰陽鬱於內而陰行於外。千金曰強直為風，治以瀉火補金，木能自平也。

諸病有聲，豉之如豉皆屬於熱，腹脹大而豉之有聲如豉者，熱氣甚則然也。經所謂
熱勝則腫，此之類也。是以熱氣內鬱，不散而聚，所以叩之如豉也。諸腹脹大而豉
之皆為裏證。何以明之，仲景曰少陰病腹脹，不大便者急下之，宜大承氣湯。所謂
土堅勝水則乾，急與大承氣湯下之，以壯腎水，故知無寒其熱明矣。諸病胕腫疼酸
驚駭皆屬於火，胕腫熱勝內則陽氣滯故也。疼酸由火實，制金不能平木則木王而為
酸，酸者肝之味也。故經所謂二陽一陰，發病主驚駭。王注曰肝主驚，然肝主之原
其本也，自心火甚則善驚，所以驚則心動而不寍也。故火衰水平治之本也。

諸轉反戾水液渾濁皆屬於熱，熱氣燥爍於筋，故筋轉而痛應風屬於肝也，甚則吐不
止。暍熱之氣加之以泄，溼勝也。若三氣雜乃為霍亂，故仲景日嘔吐而利，名為霍
亂，故有乾霍亂，有濕霍亂，得其吐利邪氣得出名溼霍亂也。十存八九若不得吐利
，揮霍撩亂邪無出名，曰乾霍亂。十無一生者皆以冒暑中熱，飲食不節，寒熱氣不
調，清濁相干，陰陽乖隔則為此病。若妄言寒者大誤矣。故熱則小便渾而不清，
寒則潔而不濁。故井水煎沸則自然渾濁也。

諸病水液澄徹清冷皆屬於寒，水液為病寒也。故水清淨其氣寒冷，水穀不化而吐利
，其色白而腥穢。傳化失常食已不饑，雖有邪熱不殺穀而不饑者，無倦而常好動，
其便色黃而酸。王注曰寒者上下所出，及吐出溺出也。又法曰小寒之氣，溫以和之
。

諸嘔吐酸暴注下迫皆屬於熱。流而不腐，動而不蠹，故吐嘔酸者胃膈熱。甚則鬱滯
於氣物不化而為酸也。酸者肝木之味，或言吐酸為寒者誤也。暴注者注泄也，乃腸
胃熱而傳化失常，經所謂清氣在下則生飧泄，下迫者後重裏急，窘迫急痛也。火性
急速而能造物故也。俗云虛坐努責而痛也。

諸澀枯涸乾勁皴揭皆屬於燥澀。枯者水液氣衰少，血不榮於皮肉，氣不通利，故皮
膚皴揭而澀也。及甚，麻痹不仁，涸乾者水少火多。繫辭云燥萬物者莫熯乎火，故
火極熱甚水液乾而不潤於身，皮膚乃啟裂，手足有如斧傷而深三二分者，冬月甚而
夏月衰。故法曰寒能收歛，收歛則燥澀皴揭，熱能縱緩則滋榮潤澤澤，皆屬燥金之
化也。王注曰物之生滑利，物之死枯澀，其為澀也。宜開通道路養陰退陽，涼藥調
之榮血通流，麻木不仁，澀涸乾勁皴揭，皆得其所，慎無服烏附之藥。經所謂金木
水火土運行之數，寒暑燥濕火風臨御之化則失道可見。民病可謂凡受諸病者，皆歸
於五行六氣，勝復盛衰之道矣。王注曰人生有形不能無患，既有其患亦常有逃生，
化出陰陽者也，故曰謹守病機各司其屬，有者求之無者求之，盛者責之虛者責之，
必先五勝其血氣，令得調達而致和平，此之謂也。

  ==2氣宜論第八

論曰治病必明六化，分治五味五色所主，五臟所宜，五行之運行，數六氣之臨御化
，然後明陰陽三才之數，故數之可數者，人中之陰陽也。然所合之數可得見也。夫
陰陽者數之可十，推之可萬，故天地陰陽者不以數推，以象之謂也。經曰丹天之氣
，經於牛女戊分。天之氣，經於心尾己分。蒼天之氣經於危室柳鬼。素天之氣，
經於亢氏昴畢。玄天之氣，經於張翼婁胃。所謂戊己分者，奎壁角軫則天地之門戶
也，是以將前三數與天象俱明，始終之六氣所司之高下，在泉淺深之勝復，左右之
間，同與不同，三紀太過不及之理。故可分天地之化，產民病之氣宜矣。經所謂太
陽司天之政，故歲宜苦以燥之溫之。陽明司天之政，故宜以辛苦汗之清之散之，又
宜以鹹。少陽司天之政，故歲宜以鹹，宜辛宜酸滲之，泄之潰之發之，觀氣寒溫以
調其氣。太陰司天之政，故宜苦燥之溫之，甚者發之泄之，不發不泄則溫氣外溢，
肉潰皮折而水血交流。少陰司天之政，故歲宜鹹以耎之，而調其上甚則以苦發之，
以酸收之而安其下，甚則以苦泄之。厥陰司天之政，故歲宜以辛調之，以鹹潤之，
人必折其鬱氣，先資其化源，是以迎而奪之，王氣之法也。故云六氣有餘，用熱遠
熱，用溫遠溫，用寒遠寒，用涼遠涼，食宜同法此其道也。故王注曰夏寒甚則可以
熱犯熱，寒不甚則不可以犯也。若有表證若有裏證，故法云發表不遠熱，攻裏不遠
寒，不發不攻而犯寒犯熱，使寒熱內賊其病益甚，故無者生之，有者甚之，所以不
遠熱則熱至，不遠寒則寒至，其寒至則堅痞腹痛，急下利之病生矣，熱至則身熱吐
下霍亂，癰疽瘡瘍瞀昧昏鬱，注下瘛腫脹吐嘔，鼽血衄血，頭痛骨節變，肉痛血
溢血泄，淋閉之病生矣。王注曰食已不肌，吐利腥穢亦寒之疾也，暴瘖冒味目不識
人，躁擾狂越譫語，罵詈驚癇亦熱之病也。故經所謂無失天信，無逆氣宜，無翼其
勝，無贊其復是謂至也。倘不知斯寒熱內賊，失氣之宜，因不知四時五行，因加相
勝。釋邪攻正絕人長命，術不通，經為粗工之戒，是以六氣上司九宮，中司九元，
下司九宣，三數俱明，各分主客勝復，淫治剋伐，主病歲物，氣味之厚薄。故經所
謂氣味有厚薄，性用有燥靜，治保有多少，力化有淺深。故少陽在泉，寒毒不生。
太陽在泉，熱毒不生，故其氣專其味正。少陰在泉，寒毒不生。太陰在泉，燥毒不
生，此所謂天化地產，故天地氣合氣，合六節分而萬物化生矣。經所謂謹候氣宜無
失病機，病機者寒暑燥溼風，金木水火土，萬病悉自此而生矣。故謹察病機之本，
得治之要者乃能愈疾，亦常有不明六氣五行之所宜，氣味之厚薄，所用人身為病之
所由而能必獲其效者矣哉。

  ==2本草論第九

論曰流變在乎病，主治在乎物，制用在乎人，三者並明則可以語七方十劑，宣通補
瀉輕重澀滑燥濕是十劑也。大小緩急奇偶復是七方也。是以制方之體，欲成七方十
劑之用者，必本於氣味生成而成方焉。其寒熱溫涼四氣者，生乎天，酸苦辛鹹甘淡
六味者，成乎地。氣味生成而陰陽造化之機存焉。是以一物之中，氣味兼有一藥之
內理性不無，故有形者為之味，無形者謂之氣。若有形以無形之治，喘急昏昧乃生
。無形以有形之治，開腸洞泄乃起。經所謂陰味出下竅，陽氣出上竅。王注曰味有
質故下流便瀉之竅，氣無形故上出呼吸之門，故陽為氣，陰為味，味歸形，形歸氣
，氣歸精，精歸化，精食氣，形食味。王注曰氣化則精生，味化則形長，是以有生
之大形精為本，故地產養形，形不足者補之以氣，天產養精，精不足者補之以味，
形精交養，充實無虧，雖有奇疾弗能為害。故溫之以氣者，是溫之以肺，補之以味
者，是補之以腎，是以人為萬物之靈，備萬物之養，飲和食德以化津液，以淫筋脈
，以行榮衛，故經所謂陰之所生，本在五味，氣味合而服之，以補精益氣，所以為
全生之術，故五穀五畜五菜五，甘苦酸辛鹹此為補養之要也。何則穀入於口而聚
於胃，胃為水穀之海，喜穀而惡藥，藥之邪所入，不若穀氣之先達，故治病之法，
必以穀氣為先，是以聖人論真邪之氣者，謂汗生於穀，不歸於藥石。辯死生之候者
，謂安穀則生。過期不惟數於五臟，凡明胃氣為本，以此知五味能養形也。雖藥攻
邪如國之用兵，蓋出於不得已也，是以聖人發表不遠熱，攻裏不遠寒，辛甘發散為
陽，酸苦涌泄為陰，故辛散，酸收，甘緩，苦堅，鹹耎，隨五臟之病證，施藥性之
品味，然後分奇偶大小緩急之制也。故奇偶者七方四制之法，四制者大小緩急也。
所謂氣有多少，病有盛衰，治有緩急，方有大小。故大小者，君一，臣二，奇之制
也。君二，臣四，偶之制也。君二，臣三，奇之制也。君二，臣六，偶之制也。又
曰奇方云君一臣二，君二臣三。偶方云君二臣四，君二臣六。所以七方者，四制之
法，奇偶四制，何以明之，假令小承氣，調胃承氣，為奇之小方也。大承氣，抵當
湯，為奇之大方也。所謂因其攻下而為之用者，如此桂枝麻黃為偶之小方，葛根青
龍為偶之大方。所為因其發而用之者，如此經所謂近者奇之，遠者偶之。身之表者
，為遠身之裏者，為近汗者，不以奇下者，不以偶，不以者不用也。故補上治上，
制以緩。補下治下，制以急。急則氣味厚，緩則氣味薄，故味厚者為陰薄，是陰之
陽為味不純粹者。故味所厚則泄之以下，味所薄則通氣者也。王注曰味厚則泄，薄
則通氣，氣厚者為陽，薄者為陽之陰，故附子乾薑，味甘溫大熱，為純陽之藥，為
氣厚者也。丁香木香，味辛溫平薄，為陽之陰氣不純粹者也，故氣所厚則發熱，氣
所薄則發泄。經曰薄則發泄，厚則發熱。王注曰陰氣潤下，故味薄則發泄，陽氣炎
上故氣厚則發熱，味薄為陰少故通泄，氣薄為陽少故汗出。是以論氣味之薄厚，合
奇偶之大小，故腎肝位遠數多則其氣緩不能速達於下，必大劑而數少取其迅急，可
以走下也。心肺位近數少則其氣急，不能發散於上，必小劑而數多取其氣易散，可
以補上也。王注曰肺服九，心服七，脾服五，肝服三，腎服一，乃五臟生成之常數
也。若奇之不去，則偶之是謂重方也，偶之不去則反佐，以取之是謂寒熱溫涼，反
從其病也。王注曰是以聖人反其佐，以同其氣，令聲應合復令寒熱參合，使其終異
而始同，燥潤而敗堅，剛強必折，柔脆自消爾。故逆者正治，從者反治，從少從多
觀其可也。假令仲景曰少陰病下利而脈微者，與白通湯利不止，厥逆無脈者，乾嘔
煩者，白通加豬膽，人尿。注曰若調寒熱之逆冷，熱必行則熱物冷服，下泄之後冷
體自消，熱性便發，由是病氣隨愈，嘔穢皆除，情且不違而致太益，此加人尿豬膽
汁鹹苦寒物於白通湯，熱劑中要其氣相從，可去格拒寒也。經所謂熱因寒用，寒因
熱用，塞因塞用，通因通用，必伏其所主而先其所因，其始則同，其終則異，可使
破積，可使潰堅，可使氣和，可使必已，此之謂也。若病所遠而中道氣味乏者，食
而過之，無越其制度。王注曰假令病在腎，而心之氣味飼而冷，是仍急過之，不飼
以氣味，腎藥凌心，心腹益衰，與上下遠近例同，是以聖人治上不犯下，治下不犯
上，和中上下俱無犯故經所謂誅罰無過，命曰大惑，此之謂也。有中外不相，及其
治其主病皆論標本，不令妄攻也。故從所來者為本，其所受者為標，是以內者內調
，外者外治，內者調之，不言其治，外者治之，不言其調。經所謂上淫於下所勝乎
之，外淫於內所勝治之，此之謂也。若從內之外，盛於外，先調其內而後治其外，
從外之內而盛於內者，先治其外而後調其內。王注曰皆謂先除其根底，後削其枝條
也，是故病發有餘，本而標之，後治其本。故仲景曰傷寒醫下之，續得下利清穀，
身疼痛者，急當救裏，身疼痛清便自調，急當救表。救裏四逆湯，救表宜桂枝湯，
故裏不足必先救之，清便自調知裏氣已調，然後急與桂枝湯以救表，是謂病發，本
而標之，先治其本，後治其標，此以寒為本也。故知標本者萬舉萬全，不知標本是
謂妄行，此之謂也。雖本草曰上藥一百二十種為君應天，中藥一百二十種為臣應人
，下藥一百二十種為使應地，治合病者特謂此三品之說未也，經所謂有毒無毒所治
為主，適其小大為制也。故主病者為之君，佐君者為之臣，應臣者為之使，非上中
下三品之謂也。王注曰但能破積愈疾，解急脫死，則為良方，非必要以先毒為是，
後毒乃非，有毒為是，無毒為非，必量病輕重大小之常也。帝曰三品何謂也。岐伯
曰所以明善惡之殊貫也，是以聖人有毒無毒，服自有約，故病有新久，方有大小，
有毒無毒，宜合常制矣。大毒治病十去其六，常毒治病十去其七，小毒治病十去其
八，無毒治病十去其九，穀肉果菜食養盡之，無使過之傷其正也，不盡行復如法。
王注曰法謂前四約也，餘病不盡，然再行之毒之小大如約而止，必無大過矣。是以
上古聖人謂重身之毒有故無隕，衰其大半而止，故藥之性味本以藥治疾，誠能處以
中庸，以疾適當且如半而止之，亦何疑於攻治哉，此之謂也。故非調氣而得者，治
之柰何。有毒無毒何先何後，願聞其道。王注曰夫病生類其有四焉，一者殆因氣動
而內有所成，為積聚癓瘕瘤氣癭，起結核癲癇之類是也。二者殆因氣動而外有所成
者，謂癰腫瘡瘍痂疥，疽痔掉瘛浮腫目赤，熛胗胕腫痛痒之類是也。三者不因氣動
而病生於內，留飲澼食饑飽勞損，宿食霍亂悲恐喜怒，想慕憂結之類是也。四者不
因氣動而病生於外，為瘴氣賊魅蠱毒蜚尸，鬼擊衝薄墮墜，風寒暑濕，斫射刺割捶
之類是也。如此四類者，有獨治內而可愈，大小承氣，陷胸，抵當湯，三花神祐
藏用之類是也。有兼治內而愈者，大小柴胡，通聖，洗心，涼鬲，黃連解毒之類是
也。有獨治外而愈者，善應膏，拔毒散，點眼生肌之類是也。有兼治外而愈，撥雲
散，苦參散，千金內托散之類是也。有先治內，後治外而愈者，熛胗丹毒瘡瘍，疹
麩豆之類，悉因三焦相火熱甚於內，必先啟其中，涼苦寒之劑盪滌臟腑，或以砭
射敷掃塗抹於外者是也。有先治其外，後治其內而愈者，傷寒刺割破傷，皆因風寒
之邪從外之內，先以發散其外，發之不已量其淺深，峻泄之有齊，毒而攻擊者暴病
，大小便不利，胎死堅積滿脹之類是也。有復無毒而調引者，痰滯氣痞胃虛脾弱，
氣不往來，以通經利其氣之藥之類是也。方法所施或勝，或復寒者熱之，熱者寒之
，溫者清之，散者收之，抑者折之，燥者潤之，急者緩之，剛者耎之，衰者補之，
強者瀉之，堅者削之，留者攻之，客者除之，勞者溫之溫養也，結者散之，燥者濡
之，損者溫之補也，逸者行之，勞者動之，驚者平之，平常也，常見常聞。上之吐
之，下之泄之，磨之灸之，浴之薄之，劫之燔之，針劫其下，開之發之，適可為故
，各安其氣，必清必淨，則病氣衰去，歸其所宗，此治之大體也。是以聖人法無定
體，體變布施藥不執方，合宜而用，故論言治寒以熱，治熱以寒，而方士不能廢繩
墨而更其道也。有病熱者寒之而熱，有病寒者熱之而寒，二者皆在新病復起，柰何
治諸寒而熱者，取之以陰熱之寒者，取之以陽，所謂求其屬也。王注曰謂治之而病
不衰退，反因熱寒而隨生寒熱，病之新也。謂其益火之原以消陰翳，用水之主以制
陽光，故曰求其屬也。夫取心者不必齊以熱，取腎者不必齊以寒，取但益心之陽，
寒亦通行。若強腎之陰，熱之猶可。此論五味所歸五臟，寒熱溫涼之主也。嗚呼聖
人之道久塞，而後之人獨不能之也。王注曰言少可以貫多，舉淺可以料深，何法之
明也。如此故非聖人之道，孰能至於是耶，是以治病之本，須明氣味之厚薄，七方
十劑之法也。方有七，劑有十，故方不七，不足以盡方之變，劑不十不足以盡劑之
用。方不對病，非方也，劑不蠲疾，非劑也。今列而論之七方者，大小緩急奇偶復
，大方之說有二，一則病有兼證而邪不專，不可以一二味治之，宜君一臣三佐九之
類是也。二則治腎肝在下而遠者，宜分兩多而頓復服之是也。

小方之說有二：一則病無兼證邪氣專一，可以君一臣二，小方之治也。二則治心肺
在上而迫者，宜分兩微而頻頻少服之，亦為小方之治也。

緩方之說有五：有甘以緩之為緩方者，為糖蜜甘草之類，取其戀鬲也。有丸以緩之
為緩方者，蓋丸之比湯散藥力宜行遲故也。有品味群眾之緩方者，蓋藥味眾多各不
能騁其性也。有無毒治病之緩方者，蓋藥性無毒則攻自緩也。有氣味薄而緩方者，
藥氣味薄則常補於上，比至其下藥力既已衰，為補上治上之法也。

急方之說有四：有急病急攻之，急方者如腹心暴痛，前後閉塞之類是也。有急風蕩
滌之急方者，謂中風不省口噤是也，取湯劑蕩滌，取其易散而施攻速者是也。有藥
有毒之急方者，如上涌下泄，奪其病之大勢者是也。有氣味厚之急方者，藥之氣味
厚者直趣於下，而力不衰也，謂補下治下之法也。

奇方之說有二：有古之單行之奇方者，為獨一物是也。有病近而宜用奇方者，為君
一臣二，君二臣三，數合於陽也，故宜下不宜汗也。

偶方之說有二：有兩味相配而為偶方者，蓋兩方相合者是也，有病遠而宜用偶方者
，君二臣四，君四臣六，數合於陰也，故宜汗不宜下也。

複方之說有二：有二三方相合之為複方者，如桂枝二越婢一湯之類是也。有分兩勻
同之複方者，如胃風湯各等分之類是也。又曰重複之複，二三方相合而用也，反復
之復謂奇之不去，則偶之是也。

十劑者宣通補瀉輕重澀滑燥溼

宣者：宣鬱而不散為壅，必宣劑以散之，如痞滿不通之類是也。本草曰宣可去壅，
必宣劑以散之，如薑橘之屬攻其裏，則宣者上也，泄者下也，湧劑則瓜蒂梔豉之類
是也，發汗通表亦同。

通：留而不行為滯，必通劑以行之，如水病痰癖之類也。本草曰通可去滯，通草防
己之屬，攻其內則通者行也，甘遂滑石茯苓芫花，大戟牽牛木通之類是也。

補：不足為弱必補劑以扶之，如氣形羸弱之類是也。本草曰補可去弱，人參羊肉之
屬，攻其裏則補養也。經所謂而微，終日乃復言者，此奪氣也，故形不足溫之以氣
，精不足補之以味，是以膏梁理疾藥石蠲疾，五穀五畜能補善養也。

瀉：有餘為閉，必泄劑以逐之，如腹脹脾約之類是也。本草曰泄可去閉，即葶藶大
黃之屬。經所謂濁氣在上則生脹，故氣不施化而鬱閉不通，所以葶藶大黃味苦大
寒，專能洩熱去濕下氣。仲景曰跌陽脈浮而澀，浮則胃強，澀則小便數，浮澀相搏
大便難，其脾為約束津液不得四布，苦寒之劑通寒潤燥，而能泄胃強也。

輕：實則氣壅，欲其揚也。如汗不發而腠密，邪勝而中蘊，必輕劑以揚之。本草曰
輕可去實，麻黃葛根之屬。經所謂邪在皮者，汗而發之，其實者散而泄之。王注曰
陽實則發散。

重：怯則氣浮，欲其鎮也。如喪神守而驚悸氣上，厥以顛疾，必重劑以鎮之。本草
曰重可去怯，即磁石鐵粉之屬。經所謂厥成為癲疾，故驚乃平之，所以鎮涎也。故
使其物體之重則涎而用之也。

澀：滑則氣脫，欲其收歛也。如開腸洞泄便溺遺矢必澀劑以收之。本草曰澀可去脫
，則牡蠣龍骨之屬。如寧神寧聖之類是也。

滑：澀則氣著，欲其利也。如便難內閉，必滑劑以利之。本草曰滑可去著，即冬葵
榆皮之屬，滑能養竅故潤利也。

燥：溼氣淫勝腫滿，脾溼必燥劑以除之。本草曰燥可去溼，即桑白皮赤小豆之屬，
所以溼甚於上，以苦吐之，淡以泄之是也。

溼：津耗為枯，五臟痿弱榮衛涸流必溼劑以潤之。本草曰溼可去枯，即紫石英之屬
，故痿弱者用之。王注曰心熱甚則火獨亢。火炎上，腎之脈常不行，令火盛而上炎
用事，故腎脈亦隨火炎，爍而逆上行也。陰氣厥逆，火復內焰，陰上隔陽，下不守
位，心氣通脈，故主脈痿，是故腕樞紐如折去而不相提挈，脛筋縱緩而不能任用故
也，可下數百行而愈。

故此十劑七方者，乃太古先師設繩墨而取曲直。何叔世方士出規矩以為方員。王注
曰嗚呼人之死者，但曰命，不謂方士愚昧而殺之邪，是以物各有性，以謂物之性有
盡也。制而用之將使之無盡，物之用有窮也，變而通之將使之無窮。夫惟性無盡，
用無窮，故施於品劑，以佐使斯人，其功用亦不可一而足也，於是有因其性而為用
者，有因其所勝為制者，有氣同則相求者，有氣相剋則相制者，有氣有餘而補不足
者，有氣相感則以意使者，有質同而性異者，有名異而實同者，故蛇之性上竄而引
藥，蟬之性脫而退翳，飲血而用以治血，鼠善穿而用以治漏。所謂因其性而為用
者，如此弩牙速產以機發而不括也，杵糠下噎以杵築下也。謂因其用為使者，如此
萍不沉水，可以勝酒。獨活不風可以治其風。所謂因其所勝而為之用制也，如此
麻木穀而治風，豆水穀而治水，所謂氣相同則相求者。如此牛土畜乳可以止渴疾，
豕水畜心可以鎮恍惚，所謂因其氣相剋則相制也。如此熊肉振羸，兔肝明視。所謂
因其氣有餘補不足也。如此鯉之治水，鶩之利水，所謂因其氣相感則以意使者。如
此蜜本成於蜂，蜜溫而蜂寒，油本生於，溫而油寒，茲同質而異性也。蘼蕪生
於芎藭，蓬蔂生於覆盆，茲名異而實同者也，所以如此之類不可勝舉，故天地賦形
不離陰陽，形色自然皆有法象，毛羽之類生於陽而屬於陰，鱗介之類生於陰而屬於
陽。空青法水，色青而主肝。丹法火色，赤而主心。雲母法金色白，而主肺。磁石
法水，色黑而主腎。黃石脂法土，色黃而主脾。故觸類而長之，莫不有自然之理也
。欲為醫者，上知天文下知地理，中知人事，三者俱明，然後可以愈人之疾病，不
然則如無目夜遊，無足登涉，動致顛殞而欲愈疾者未之有也。故治病者必明天地之
理，道陰陽更勝之先後，人之壽夭，生化之期，乃可以知人之形氣矣。王注曰不明
天地之理，又昧陰陽之候，則以壽為夭，以夭以為壽，雖盡上聖救生之道心，明經
脈藥石之妙，猶未免世中之誣斥也，明乎醫者幸詳究焉。

素問病機氣宜保命集卷上終。

  ==1卷中

  ==2中風論第一

論曰經云風者百病之始，善行而數變。行者動也，風本生於熱，以熱為本，以風為
標，凡言風者熱也。叔和云熱則生風，冷生氣，是以熱則風動，宜以靜勝其躁，是
養血也。治須少汗亦宜少下，多汗則虛其衛，多下則損其榮，汗下各得其宜，然後
宜治。在經雖有汗下之戒，而有中臟中腑之說，中腑者宜汗之，中臟者宜下之。此
雖合汗下亦不可過也。仲景曰汗多則亡陽，下多則亡陰，亡陽則損其氣，亡陰則損
其形。經曰血氣者人之神，不可不謹養也。初謂表裏不和須汗下之，表裏已和是宜
治之在經也。其中腑者面如五色，有表證脈浮而惡寒，拘急不仁或中身之後，或中
身之前，或中身之側，皆曰中腑也，其治多易。中臟者唇吻不收，舌不轉而失音，
鼻不聞香臭，耳聾而眼瞀，大小便秘結，皆曰中臟也，其治多難。經曰六腑不和，
流經為癰，五臟不和，九竅不通，若外無留結，內無不通，必知在經也。初證既定
宜以大藥養之，當順時令而調陰陽，安臟腑而和榮衛，察病機審氣宜，而少有愈者
。若風中腑者，先以加減續命湯，隨證發其表，若忽中臟者則大便多秘澀，宜以三
化湯通其滯，表裏證已定，別無他變，故以大藥和治之。大抵中腑者，多著四肢。
中臟者多滯九竅。雖中腑者多兼中臟之證，至於舌強失音，久服大藥能自愈也。有
中風溼者夏月多有之，其證身重如山不能轉側，宜服除溼去熱之藥，治之不可用鍼
，可用灸。今具六經續命湯，通治八風五痹痿厥等疾，以一歲為總，以六經為別，
春夏加石膏知母黃芩，秋冬加桂附。又於六經別藥隨證細分加減，自古名醫不能越
此。

凡覺中風必先審六經之候，慎勿用大熱藥烏附之類，故陽劑剛勝積火燎原為消狂，
瘡狂腫之屬則天癸竭而榮衛涸，是以中風有此誡。故經所謂邪風之至疾如風雨。易
曰撓萬物者，莫疾乎風。若感之淺者留於肌膚，感之深者達骨髓。蓋禍患之機藏於
細微，非常人之豫見，及其至也，雖智者不能善具後，是以聖人之教下，皆謂之虛
邪賊風，避之有時，故中風者俱有先兆之證。凡人如覺大拇指及次指麻木不仁，或
手足不用或肌肉蠕動者，三年內必有大風之類。經曰肌肉蠕動名曰微風，宜先服八
風散，愈風湯，天麻丸各一料為效。故手大指次指，手太陰陽明經，風多著此經也
。先服袪風滌熱之劑，辛涼之藥治內外之邪，是以聖人治未病，不治已病。又曰善
治者治皮毛，是止於萌芽也。故初成獲愈，固久者伐形，是治病之先也。

中風之人如小便不利，不可以藥利之，既得自汗則津液外亡，小便自少，若利之使
榮衛枯竭，無以制火煩熱愈甚，當候熱退汗止小便自行也。兼此證乃陽明大忌，利
小便須當識此。中風之人能食者，凡中風病多能食，蓋甲已化土，脾盛故能食，由
是多食則脾氣愈盛，土剋制腎水，水虧則病增劇也。病宜廣服藥不欲服多，食病能
自愈。中風多食風木也，盛則剋脾，脾受敵求助於食。經曰實則夢與，虛則夢取是
也。當瀉肝木治風安脾，脾安則食少是其效也。

中風之人不宜用龍麝犀珠，譬之提鈴巡於街使，盜者伏而不出，益使風邪入於骨髓
，如油入麵莫能出也，此之類焉。若痰潮不省，昏憒不知，事宜用藥下其痰涎，故
風者乃百病之長。

小續命湯

麻黃（去節），人參，黃芩，芍藥，防己，桂枝，川芎，甘草（各一兩），防風（
一兩半），附子（半兩），杏仁（一兩）

右除附子杏仁外，搗為麤末，後入二味令勻，每服五七錢，水一盞半，生薑五片，
煎至一盞，去滓稍熱服，食前。

凡中風下審六經之加減，雖治之不能去其邪也。內經云開則浙然寒，閉則熱而悶，
知暴中風邪宜先以加續命湯，隨證治之。

中風無汗惡寒，麻黃續命主之。

麻黃，防風，杏仁

依本方添加一倍，宜鍼太陽，至陰出血，崑崙舉蹻。

中風有汗惡風，桂枝續命主之。

桂枝，芍藥，杏仁

依本方添加一倍，宜鍼風腑。已上二證皆太陽經中，右為末，不拘時，茶湯調下。

甘露飲

咽痛。

枇杷葉（去毛），熟地，山茵陳，天門冬，枳穀，石斛，生地，甘草，黃芩，麥門
冬

水煎服。

薄荷煎

咽痛。

薄荷（一斤取頭末四兩），砂仁，川芎，甘草（各五錢取頭末三錢），腦子（五分
另研）

右為末，煉蜜丸如芡實大，臨臥，任意嚥嚼。

又方無腦子有桔梗。

驅瘧飲

瘧。

前胡，柴胡，黃耆，厚朴，半夏，桔梗，甘草，桂心，乾薑

加薑棗水煎服。

四獸飲

瘧。

人參，白朮，茯苓，甘草，陳皮，半夏，草果仁

烏梅薑棗水煎服。

分清飲

小便多。

益智仁，川萆薢，石菖蒲，烏藥（等分）

入鹽少許，水煎服。

清心蓮子飲濁淋。

黃芩，麥冬，地骨皮，車前子，甘草，石蓮肉，茯苓，黃耆，人參。

水煎沉，冷服，發熱加柴胡薄荷。

黃耆飲

三消。

即黃耆六一湯。

參朮飲（增入）

治妊娠轉胞。

四物湯加人參，白朮，半夏，陳皮，甘草。

生薑煎空心服。

四順清涼飲

大便秘。

大黃，當歸，赤芍，甘草。

阜高也，敦厚也，既厚而又高，則令除去，此真所謂膏梁之疾，非肝腎經虛何以明
之。經所謂三陽三陰，發病為偏枯痿易，四肢不舉。王注曰三陰不足以發偏枯，三
陽有餘則為痿易，易為變易，常用而痿弱無力也。其治則瀉，令氣弱陽衰土平而愈
，或三化湯調胃承氣湯選而用之。若脾虛則不用也，經所謂土不及則卑陷，卑下也
，陷坑也。故脾病四肢不能稟水穀氣，日以衰脈道不利，筋骨肌肉皆無氣以生，故
不用焉。其治可補十全散，加減四物，去邪留正。

愈風湯

中風證內邪已盡，當服此藥以行導諸經，久服大風悉去，縱有微邪，只從此藥加減
治之。然治病之法不可失其通塞，或一氣之微汗，或一旬之通利。如此為常治之法
也，久則清濁自分，榮衛自和。如初覺風動服此不致倒扑。

羌活，甘草，防風，蔓荊子，川芎，細辛，枳穀，人參，麻黃，甘菊，薄荷，枸杞
子，當歸，知母，地骨皮，黃耆，獨活，杜仲，吳白芷，秦艽，柴胡，半夏，前胡
，厚朴，熟地黃，防己（各二兩），茯苓，黃芩（各五兩），石膏（四兩），芍藥
（三兩），生地黃，蒼朮（各四兩），桂枝（一兩，已上三十味，通七十三兩）

右剉，每服一兩，水二盞煎至一盞，去渣溫服。如遇天陰加生薑煎，空心一服，臨
臥。再煎藥柤服，俱要食遠服，空心，一服噀下二丹元為之重劑，臨臥。一服噀下
四白丹為之輕劑，動以安神，靜以清肺。假令一氣之微汗，用愈風湯三兩，麻黃一
兩，均作四服，一服生薑五片，空心服以粥投之，得微汗則佳。如一旬之通利，用
愈風三兩，大黃一兩，亦均作四服，如前煎，臨臥服，得利則妙。常服之藥不可失
四時之轉，如望春大寒之後，加半夏二兩通四兩，柴胡二兩通四兩，人參二兩通四
兩，謂迎而奪少陽之氣也。初夏之月半加石膏二兩通六兩，黃芩二兩通五兩，知母
二兩通四兩，謂迎而奪陽明之氣也。季夏六月加防己二兩通四兩，白朮二兩茯苓三
兩，謂勝脾土之濕也。初秋大暑後，加厚朴二兩通四兩，藿香二兩桂一兩通二兩，
謂迎而奪太陰之氣也。霜降之後望冬，加附子一兩桂一兩通二兩，當歸二兩通四兩
，謂勝少陰之氣也。得春減冬，四時類此。雖立法於四時之加減，又宜臨病之際，
審病之虛實熱寒，土地之宜，邪氣之多少，此藥具七情六慾四氣，無使五臟偏勝及
不動於榮衛，如風秘服之永不燥結，如久瀉服之則能自調。初覺風氣便能服此藥，
及新方中天麻丸各一料，相為表裏，治未病之勝藥也。及已病者更宜常服，無問男
子婦人，及小兒驚癇搐急慢驚風等症服之神效。如解利四時傷風，隨四時加減法。
又療脾腎虛筋弱，語言難，精神昏憒，及治內弱風溼，內弱者乃風溼火先，體重者
乃風溼土餘，內弱之為病或一臂肢體偏枯，或肥而半身不隨，或恐而健忘，喜以多
思，故思忘之道皆情不足也。是以心亂則百病生於心，靜則萬病悉去，故此能安心
養神，調陰陽無偏勝及不動榮衛。

四白丹

能治消肺氣養魄，謂中風者多昏冒，氣不清利也。

白朮（半兩），白芷（一兩），白茯苓（半兩），白檀（一兩半），人參（半兩）
，知母（三錢），縮砂仁（半兩），羌活（二錢半），薄荷（三錢半），獨活（二
錢半），防風，川芎（各五錢），細辛（二錢），甘草（五錢），甜竹葉，香附子
（各五錢炒），龍腦（半錢另研），麝香（一字另研），牛黃（半錢），藿香（一
錢半）。

右件二十味計八兩六錢一字為細末，煉蜜為丸，每兩作十丸，臨臥嚼一丸，分五七
次嚼之，上清肺氣，下強骨髓。

二丹丸

治健忘養神定志和血，內安心神，外華腠理。

丹參（一兩半），丹砂（二錢為衣），遠志（去心半兩），茯神（一兩），人參（
五錢），菖蒲（五錢），熟地黃（一兩半），天門冬（一兩半去心），麥門冬（一
兩去心），甘草（一兩）

右為細末，煉蜜為丸如桐子大，每服五十丸至一百丸，空心食前，常服安神定志，
一藥清肺，一藥安神，故清中清者歸肺以助天真，清中濁者堅強骨髓，血中清榮養
於神，血中之濁榮華腠理。如素有痰，久病中風津液涌溢在胸中，氣所不利用獨聖
散吐之，後用利氣瀉火之劑，本方在後。

瀉青丸

治中風自汗，昏冒發熱，不惡寒不能安臥，此是風熱煩燥。

當歸，龍膽，川芎，梔子，羌活，大黃，防風（各等分）

右為細末煉蜜為丸如彈子大，每服一丸竹葉湯化下。

天麻丸

係新方中。

天麻（三兩酒浸三日，曝乾秤），牛膝（六兩同上浸），當歸（十兩），杜仲（七
兩炒去絲），玄參（六兩），羌活（十兩），萆薢（六兩別碾為細末秤），生地黃
（十六兩），附子（一兩）

右為細末，煉蜜為丸如桐子大，常服五七十丸，病大服百丸，空心食前，溫酒或白
湯下，平明服藥至日高，饑則止。服藥，大忌壅塞失於通利，故服藥半月稍覺壅微
，以七宣丸輕疏之，使藥再為用也。牛膝萆薢杜仲治筋骨相著，天麻羌活利風之勝
藥，當歸地黃養血能和榮衛，玄參主用附子佐之行經也。

獨聖散

治諸風隔疾，諸癇痰涎津液湧溢，雜病亦然。

瓜蒂（一兩）

右剉如麻豆大，炒令黃色為細末，每服量虛實久新，或三錢藥末，茶一錢，酸虀汁
一盞調下，若用吐法，天氣晴明陰晦無用，如病卒暴者不拘於此法，吐時辰已午前
。故內經曰平旦至日中天之陽，陽中之陽也。論四時之氣，仲景曰大法春宜吐，是
天氣在上，人氣亦在上，一日之氣卯辰寅侯也，故宜早不宜夜也。先令病人隔夜不
食，服藥不吐，再用熱虀水投之，如吐風癇病者，加金蝎半錢微炒，如有蟲者加狗
油五七點，雄黃末一錢，甚者加芫花末半錢，立吐其蟲出，如溼腫滿者加赤小豆末
一錢，故此不可常用，大要辨其虛實，實則瓜蒂散，虛則梔子豉湯，滿加厚朴不可
一概用之，吐罷可服降火利氣安神定志之劑，治風癇病不能愈者，從厚朴丸宜春秋
加添外，又於每一料中加

人參，菖蒲，茯神（去朮各一兩半）

右依腫朴丸春秋加添法，和劑服餌厚朴丸方在吐論中。

防風通聖散

防風，川芎，當歸，芍藥，大黃，芒硝，連翹，薄荷，麻黃（不去節各半兩），石
膏，桔梗，黃芩（各一兩），白朮，山梔子，荊芥穗（各二錢半），滑石（三兩）
，甘草

右為麤末，每服一兩生薑同煎，溫服日再服，勞汗當風汗出為鬱，乃痤勞汗出於
玄府脂液所凝，去芒硝倍加芍藥當歸，發散玄府之風，當調其榮衛。俗云風刺或生
癮疹或赤或白，倍加麻黃鹽豉蔥白。出其汗麻黃去節亦去芒硝，鹹走血而內凝，故
不能發汗，罷依前方中加四物湯，黃連解毒三藥合而飲之，日二服。故內經曰以苦
發之，謂熱在肌表連內，小便淋閉去麻黃加滑石連翹煎藥湯，調木香末二錢。麻黃
主表不主於裏故去之，腰痛走注疼痛者加硝石當歸甘草，一服各二錢，調車前子
末海金砂各一錢。內經曰腰者腎之府。破傷風者如在表，則辛以散之。在裏則苦以
下之，兼散之。汗下後通利血氣，袪逐風邪，每一兩內加荊芥穗大黃各二錢，調全
蝎末一錢，羌活末一錢。諸風潮搐，小兒急慢驚風，大便秘結，邪熱暴甚，腸胃乾
燥，寢汗咬牙，上竄睡語，筋轉驚悸，肌肉蠕動，每一兩加大黃二錢梔子二錢，調
茯苓二錢。如肌肉蠕動調羌活末一錢。經曰肌肉蠕動命曰微風。風傷於肺，咳嗽喘
急。每一兩加半夏桔梗紫花各二錢。如打撲傷損肢節疼痛，腹中惡血不下，每一兩
加當歸大黃各三錢半，調沒藥乳香末各二錢。解利四時傷寒內外所傷，每一兩內加
益元散一兩，蔥白十莖，鹽豉一合，生薑半兩，水一碗用，煎至五七沸，或煎一小
碗，溫冷服一半，以筋投之即吐，罷後服一半稍熱服，汗出立解。如飲酒中風身熱
頭痛如破者，加黃連鬚二錢，蔥白十莖，依法立愈，慎勿用桂枝麻黃解之。頭旋腦
熱鼻塞濁涕時下，每一兩加薄荷黃連各二錢半。內經曰膽移熱於腦則辛頞鼻淵，鼻
淵者濁涕下不已也。王注曰膽移熱於腦，膽夜下登則為濁涕下不已如水泉，故曰鼻
淵也。此為足太陽脈與陽明脈俱盛也，如氣逆者調木香末一錢。

  ==2厲風論第二

內經曰癘風者有榮氣，熱附其氣不清，故使鼻柱壞而色敗，皮膚瘍潰故先風寒客於
脈而不去，名曰癘風，又曰脈風，成於厲，俗云癩病也。故治法云：大風骨節重，
鬚眉墮，名曰大風，刺肌肉病故汗出百日。王注曰泄衛氣之怫熱，刺骨髓汗出百日
。泄榮氣之怫熱凡三百日，鬚眉生而止鍼，怫熱屏退陰氣內復，故多汗出鬚眉生也
。先樺皮散從少至多服五七日後，灸承漿穴七壯，灸瘡輕再灸，瘡愈再灸，後服二
聖散。泄熱袪血之風邪，戒房室三年，鍼灸藥止，述類象形，此治肺風之法也，然
非止肺臟有之，俗云鼻屬肺而病發於肺，端而言之不然如此者，既鼻準腫赤脹但為
瘡之類，乃謂血隨氣化，既氣不施化則血聚矣。血既聚使肉腐爛而生蟲也，謂厥陰
主生五蟲。厥陰為風木故木生五蟲，蓋三焦相火熱甚而制金，金衰故木來剋侮。經
曰侮勝也，宜瀉火熱利氣之劑，蟲自不生也。法云流水不腐，戶樞不蠹，此之謂也
。故此疾血熱明矣，當以藥緩疏泄之，煎局方內升麻湯下錢氏內瀉青丸。余合隨經
言之，故病風者陽氣先受上也。

樺皮散

治肺臟風毒，遍身瘡疥及癮疹，搔之成瘡。又治面風刺及婦人粉刺。

樺皮（四兩燒灰），荊芥穗（二兩），甘草（半兩炙），杏仁（二兩去皮尖，用水
一碗於銀器內熬去水一半，放令乾），枳穀（四兩去瓠，用炭火燒於溼紙上，令冷
）

右件除杏仁外，餘藥為末，將杏仁別研細，次用諸藥令均磁盒放之。每服三錢，食
後，溫酒調。

二聖散

治大風癘疾。

大黃（半兩），皂角刺（三錢燒灰）

右將皂角刺一二斤，燒研細，煎大黃半兩湯調下二錢，早服樺皮散，中煎升麻湯下
瀉青丸，晚服二聖散。此數等之藥皆為緩疏泄血之風熱也。

七聖丸（局方中），七宣丸（局方中）

皆治風壅邪熱，潤利大腸，中風風癇癘風，大便秘澀皆可服之。此方局方中治法曰
雖呵子味苦澀，而能止臟腑。此利藥中用呵子，令大黃枳實緩，緩而推陳泄去邪氣
，若年老風秘澀者乃津液內亡也，故不可用峻劑攻之。內經年四十而陰氣自半也，
起居衰矣。年五十體重耳目不聰明矣，年六十陰痿氣大衰，九竅不利，下虛上實，
涕泣出矣。故曰知之則強，不知則老，舉世皆言年老之人無熱俱虛，豈不明年四十
而陰氣自半，故陰虛陽盛明矣。是以陰虛其下，陽甚於上，故上實下虛此理明矣。

  ==2破傷風論第三

論曰夫風病者，百病之始也。清淨則腠理閉拒，雖有大風苛毒而弗能為害也。故破
傷風者通於表裏，分別陰陽，同傷寒證治。閭閻往往有不知者，只知有發表者，不
知有攻裏者和解者，此汗下和三法也，亦同傷寒證，有在表者，有在裏者，有半在
表者半在裏者。在裏宜下，在表宜發汗，在表裏之間宜和解。然汗下亦不可過其法
也，故破傷風者從外至內，甚於內者則病也。因此卒暴傷損，風襲之間傳播經絡，
至使寒熱更作，身體反強，口噤不開，甚者邪氣入臟，則分汗下之治。諸瘡不差，
榮衛虛肌肉不生，瘡眼不合者，風邪亦能外入於瘡，為破傷風之侯，故諸瘡不差。
吁，世皆言著灸為上，是為熱瘡而不知火熱客毒逐經，諸變不可勝數，微則發熱，
甚則生風而搐，或角弓反張口噤目斜，皆因瘡鬱結於榮衛不得宣通而生，亦有破傷
不灸而病此者。瘡著白痂，瘡口閉塞，氣難通泄，故陽熱易為鬱結，而熱甚則生風
也。故表脈浮而無力者，太陽也。脈長而有力者陽明也。脈浮而弦小者少陽也。太
陽宜汗，陽明宜下，少陽宜和。若明此三法而治不中病者，未之有也。

羌活防風湯

治破傷風邪初傳在表。

羌活，防風，川芎，本，當歸，芍藥，甘草（各一兩），地榆，華細辛（各二兩
）

右咀，每服五七錢，水一盞半，同煎至七分去滓，熱服，不拘時侯，量緊漫加減
用之，熱則加大黃二兩，大便秘則加大黃一兩，緩緩令過。

白朮防風湯

若服前藥之過，有自汗者宜服此藥。

白朮（一兩），防風（二兩），黃耆（一兩）

右咀，每服五七錢，水一盞半煎至一盞，去滓，溫服，不拘時候。

臟腑和而有自汗，可用此藥。

破傷風臟腑秘小便赤，自汗不止者，因用熱藥汗出不休，故知無寒也，宜速下之，
先用芎黃湯三二服後，用大芎黃湯下之。

芎黃湯

川芎（一兩），黃芩（六錢），甘草（二錢）

右咀，每服五七錢，水一盞半同煎至七分，去柤，溫服，不拘時候，三服即止，
再用下藥。

大芎黃湯

川芎（一兩），羌活，黃芩，大黃（各一兩）

右咀，依前煎服，宜利為度。

發表雄黃散

雄黃（一錢），防風（二錢），草烏（一錢）

右為細末，每服一字，溫酒調下，裏和至愈可服，裏不和不可服。

蜈蚣散

蜈蚣（一對），鰾（五錢），左盤龍（五錢，炒煙盡為度，野鴿糞是也）

右件為細末，每服一錢，清酒調下，治法依前用，裏和至愈可服，有裏證不可服，
次當下之，用前蜈蚣散四錢燒飯為丸，如綠豆大，每服一丸漸加六七丸，清酒調蜈
蚣散少許，送下宣利為度。內外風去可常服羌活湯緩緩而治，不拘時候服之。

羌活湯

羌活湯者治半在表半在裏也。

羌活，菊花，麻黃，川芎，防風，石膏，前胡，黃芩，細辛，甘草，枳穀，白茯苓
，蔓荊子（各一兩），薄荷（半兩），吳白芷（半兩）

右咀，每服五錢，水一盞半，入生薑五片同煎至一盞，去滓，稍熱服，不拘時候
，日進二服。

防風湯

治破傷風，同傷寒表證未解入裏，宜急服此藥。

防風，羌活，獨活，川芎（各等分）

右咀，每服五錢，水一盞半煎至七分，去滓溫服，二三服後，宜調蜈蚣散大效。

蜈蚣散

蜈蚣（一對），鰾（三錢）

右為細末，用防風湯調下如前藥，解表不已覺轉入裏，當服左龍丸，微利看大便硬
軟，加巴豆霜服之。

左龍丸

左盤龍，白僵蠶，鰾（各五錢炒），雄黃（一錢）

右為細末，燒餅為丸如桐子大，每服十五丸溫酒下，如裏證不己，當於左龍丸一處
半內入巴豆霜半錢，燒餅為丸桐子大，每服一丸同左龍丸一處合服，每服藥中一丸
，如此漸加服至利為度。若利後更服後藥，若搐不已亦服後藥羌活湯也。

羌活湯

羌活，獨活，防風，地榆（各一兩）

右咀，每服五錢，水一盞半煎至一盞，去滓溫服，如有熱加黃芩，有涎加半夏，
若病日久氣血漸虛，邪氣入胃，宜養血為度。

養血當歸地黃散

當歸，地黃，芍藥，川芎，本，防風，白芷（各一兩），細辛（五錢）

右咀，依前煎服。

雄黃散

治表藥。

天南星（三錢），半夏，天麻（各五錢），雄黃（二錢半）

右為細末，每服一錢，溫酒調下，如有涎於此藥中，加大黃為下藥。

地榆防風散

治破傷中風，半在表半在裏。頭微汗身無汗，不可發汗，宜表裏治之。

地丁香，防風，馬齒莧，地榆（各等分）

右件為細末，每服三錢，溫米飲調下。

白朮湯

治破傷風大汗不止，筋攣搐搦。

白朮，葛根（各一兩），升麻，黃芩（各半兩），芍藥（二兩），甘草（二錢半）

右咀，每服一兩，水一盞半，煎至一盞，去滓溫服，不拘時候。

江鰾丸

治破傷風驚而發搐，臟腑秘澀，知病在裏，可用江鰾丸下之。

江鰾（半兩剉炒），野鴿糞（半兩炒），雄黃（一錢），白僵蠶（半兩），蜈蚣（
一對），天麻（一兩）

右件為細末，又將藥末作三分用，一分燒餅為丸，如桐子大，硃砂為衣。後將一分
入巴豆霜一錢同和，亦以燒餅為丸如桐子大，不用硃砂為衣。每服硃砂為衣者二十
丸，入巴豆霜者一丸，第二服二丸加至痢為度，再服硃砂為衣，藥病愈止。

沒藥散

治刀箭所傷，止血定痛。

定粉，風化灰（各一兩），枯白礬（三錢另研），乳香（半錢），沒藥（一字各研
）

右件各研為細末，同和均，再研摻之。

  ==2解利傷寒論第四

論曰傷寒之法，先言表裏，及有緩急，三陽。表當急，裏當緩，三陰表當緩，裏當
急。又曰脈浮當汗，脈沉當下，脈浮汗急而下緩三陽表也，脈沉下急而汗緩謂三陰
裏也。麻黃湯謂之急，麻黃附子細辛湯謂之緩。內經云有漬形以為汗，為汗之緩，
裏之表也。又曰在皮者汗而發之，為汗之急，表之表也。急汗者太陽，緩汗者少陰
，是臟腑之輸應也。假令麻黃附子細辛湯是少陰證，始得發熱脈沉裏和無汗，故漬
形以為汗。假令麻黃湯是太陽證，頭項痛腰脊強，脈浮無汗裏和是也，在皮者汗而
發之也。經曰治主以緩，治客以急，此之謂也。

麻黃湯麻黃（去節五錢），桂枝（三錢），甘草（二錢炙），杏仁（去皮尖炒二十
箇）

右咀，都作一服水煎去滓，溫服。

假令得肝脈，其外證善潔面青善怒，其三部脈俱弦而浮，惡寒裏和謂清便自調也。
麻黃湯內加羌活防風各三錢，謂肝主風是膽經受病，大便秘或泄下赤水無數，皆裏
不和也。

假令得心脈，其外證面赤口乾善笑，其尺寸脈俱浮而洪，惡寒裏和謂清便自調也。
麻黃湯內加黃芩石膏各三錢，謂主心熱是小腸受病也。

假令得脾脈，其外證面黃善噫善思善味，尺寸脈俱浮而緩，裏和惡寒，麻黃湯內加
白朮防己各五錢，謂脾主溼是胃經受病也。

假令得肺脈，其外證面白善嚏悲愁不樂欲哭，其尺寸脈俱浮而澀，裏和惡寒。麻黃
湯內加桂枝生薑各三錢，謂肺主燥是大腸受病也。

假令得腎脈，其外證面黑善恐，其尺寸脈俱浮，裏和惡寒，其麻黃湯內加附子生薑
，謂腎主寒是膀胱受病也。

已上各五證皆表之表，謂在皮者，急汗而發之也，皆腑受病。表之裏者，下之當緩
，謂隨臟表證外顯，尺寸脈俱浮而復有裏證，發熱飲水便利赤澀，或泄下赤水，按
之內實或痛，麻黃湯去麻黃杏仁，與隨藏元加藥同煎，作五服，每下一證初一服，
加大黃半錢，邪盡則止，未盡第二服加大黃一錢，邪未盡第三服加大黃一錢半，如
邪未盡又加之，邪盡則止。此所謂先緩而後急，是表之裏證下之當緩也。

麻黃附子細辛湯

麻黃（半兩去根節），細辛（半兩去苗土），附子（一錢二分半，炮裂去皮臍）

右咀，都作一服，水煎去滓，溫服。

假令得肝脈，其內證滿閉淋溲便難轉筋，其尺寸脈俱沉而弦，裏和惡寒，肝經受病
。麻黃附子細辛湯，內加羌活防風各三錢。

假令得心脈，其內證煩心，心痛掌中熱而穢，其尺寸脈俱沉，裏和惡寒，心經受病
。加黃芩石膏各三錢。

假令得脾脈，其內證腹脹滿，食不消怠惰嗜臥，其尺寸脈俱沉，裏和惡寒，脾經受
病。加白朮防己各三錢。

假令得肺脈，其內證喘咳灑浙寒熱，其尺寸脈俱沉，裏和惡寒，肺經受病。加生薑
桂枝各三錢。

假令得腎脈，其內證泄如下重足脛寒而逆，其尺寸脈俱沉，裏和惡寒，腎經受病。
更加附子生薑各三錢。

已上五證裏之表也，宜漬形以為汗，皆臟受病也。裏者下之當急，謂隨臟內證已顯
，尺寸脈俱沉，復有裏證者，謂大小便秘澀或泄下赤水，或瀉無數不能飲食，不惡
風寒發熱引飲，其脈俱沉，或按之內實而痛，此謂裏實，宜速下之，麻黃附子細辛
內去麻黃，與隨臟丸加藥內，分作三服，每下一證，初一服加大黃三錢，邪盡則止
，如邪未盡再一服，加大黃二錢，此先急而後緩，謂裏之裏也，當速下之也。通解
利傷寒，不問何經所受，皆能混然解之，謂不犯各經之受病，雖不解盡亦無壞證。

羌活湯

羌活（二兩），防風，川芎，黃芩（各一兩），細辛（三錢半），甘草，黑地黃（
炒各一兩），白朮（三兩，如無用蒼朮加一兩）

右咀，每服五七錢，水二盞煎至一盞，無時溫服。清如覺發熱引飲，加黃芩甘草
各一兩，更隨證加頭痛惡風於白朮湯一兩，內加羌活散三錢，都作一服。

羌活散

羌活（一兩半），川芎（七錢），細辛根（二錢半）

如身熱依前加石膏湯四錢。

石膏湯

石膏（二兩），知母（半兩），白芷（七錢）

如腹中痛者加芍藥散。

芍藥散

芍藥（二兩），桂枝（五錢）

如往來寒熱而嘔，加柴胡散二錢半。

柴胡散

柴胡根（一兩），半夏（五錢洗）

加生薑煎，如心下痞加枳實一錢，如有裏證加大黃，初一服一錢，次二錢，又三錢
，邪盡則止。

論曰有汗不得服麻黃，無汗不得服桂枝，然春夏汗孔疏，雖有汗不當用桂枝，宜用
黃耆湯和解。秋冬汗孔閉，雖無汗不當用麻黃，宜用川芎湯和解。春夏有汗，脈乃
微而弱，惡寒者乃太陽證，秋冬之脈也，亦宜黃耆湯，無汗亦宜川芎湯。秋冬有汗
脈盛而浮，發熱身熱者，乃陽明證春夏之脈也，亦宜黃耆湯，無汗亦宜川芎湯。大
抵有汗者皆可用黃耆湯，無汗者亦可用川芎湯。

黃耆湯

有汗則可止也。黃耆，白朮，防風（各等分）

右咀，每服五七錢至十餘錢，或半兩一兩，水煎溫服。清汗多惡風甚者加桂枝。

川芎湯

無汗則可發也。

川芎，白朮，羌活（各等分）

右咀，同黃耆湯煎法，稍熱惡寒，甚則及脈大浮，半加麻黃。法云五臟之脈寸關
尺也。今止言尺寸陰陽也，如陽緩而陰急，表和而裏病。陰緩而陽急，裏和而表病
也。

若傷寒食少發渴，只可和胃止渴，不可太涼藥止之，然恐涼藥止之損著胃氣，必不
能食也。

和胃白朮湯

白朮，茯苓

起臥不能謂之溼，身重是也。小柴胡湯，黃芩芍藥湯，起臥不安眠睡不穩，謂之煩
，梔豉湯，竹葉石膏湯，解利四時。

解利四時傷寒，混解六經，不犯禁忌。

大白朮湯

白朮（二兩），防風，羌活，川芎（各一兩），黃芩（五錢），細辛（三錢），白
芷（一兩半），石膏（二兩），知母（七錢），甘草（五錢或一兩），枳實（五錢
去穰）

右為麤末，每服半兩，服藥滓又作一服。春倍防風羌活，夏倍黃芩知母，季夏雨淫
倍白朮白芷，秋加桂枝五錢，冬加桂枝八錢或一兩。立夏之後至立秋處暑之間傷寒
者，身多微涼微有自汗，四肢沉重謂之溼溫，又謂之溼淫，宜蒼朮石膏湯。

蒼朮石膏湯

蒼朮（半兩），石膏（三錢），知母（一錢半），甘草（一錢）

右剉細同和均，都作一服，水二盞至一盞，溫服清，謂內有溼熱也，多不欲飲水。
如身熱脈洪無汗多渴者，是熱在上焦，積於胸中，宜桔梗散治之。

桔梗散

薄荷，黃芩，山梔子，甘草（各一錢），連翹（二錢），桔梗（半兩）

右剉，每服五錢或七錢，秤半兩水煎加竹葉。如大便秘結加大黃半錢。

  ==2熱論第五

論曰：有表而熱者謂之表熱也，無表而熱者謂之裏熱也，有暴發而為熱者，乃久不
宣通而致也。有服溫藥過劑而為熱者，有惡寒戰慄而熱者。蓋諸熱之屬者心火之象
也。王注曰百端之起皆自心生，是以上善若水，下愚若火，治法曰少熱之氣涼以和
之，大熱之氣寒以取之，甚熱之氣則汗發之，發之不盡則逆治之，制之不盡求其屬
以衰之。故曰苦者以治五臟，屬陰而居於內，辛者以治六腑，六腑屬陽而在於外。
故內者下之，外者發之，又宜養血益陰其熱自愈。此所謂不治而治也，故不治謂之
常治，治之不治謂之暴治。經所謂諸寒而熱者取之陰，諸熱而寒者取之陽，此所謂
求其屬也。王注曰益火之源以消陰翳，用水之主以制陽光，此之謂也。

病有暴熱者病在心肺，有積熱者病在腎肝。暴熱者宜局方中雄黃解毒丸，積熱者宜
局方中玅香丸。暴熱上喘者病在心肺，謂之高喘，木香金鈴子散。上焦熱而煩者，
牛黃散。臟腑秘者，大黃牽牛散。上焦熱無他證者，桔梗湯。有虛熱不能食而熱者
，脾虛也，宜以厚朴白朮陳皮之類治之。有實熱能食而熱者，胃實也，宜以梔子黃
芩湯，或三黃丸之類治之，蔚金柴胡之類亦是也。有病久憔悴發熱盜汗，謂五臟齊
損此熱勞骨蒸病也，瘦弱虛煩腸澼下血皆蒸勞也，宜養血益陰，熱能自退，當歸生
地黃或錢氏地黃丸是也。

木香金鈴子散

治暴熱心肺上喘不已。

大黃（半兩），金鈴子，木香（各三錢），輕粉（少許），朴硝（二錢）

右為細末，柳白皮湯調下三錢或四錢，食後服，以利為度，喘止即止。

牛黃散

治上焦熱而煩不能睡臥。

梔子，大黃，鬱金（各半兩），甘草（二錢半）

右為細末，每服五錢水煎溫服，食後，微利則已。

大黃牽牛散

治相火之氣遊走臟腑，大便秘結。

大黃（一兩），牽牛（頭末五錢）

右為細末，每服三錢，有厥冷用酒調三錢，無厥冷而手足煩熱者，蜜湯調下，食後
微利為度，此謂不時而熱者，溼熱也。

地黃丸

治久新憔悴寢汗發熱，五臟齊損瘦虛弱煩，腸澼下血骨蒸痿弱，無力不能運動。

熟地黃（一兩），山茱萸，乾山藥（各四錢），牡丹皮，白茯苓，澤瀉（各三錢）

右為細末，煉蜜為丸如桐子大，每服五十丸空心溫酒送下。如煩渴皮膚索澤，食後
煎服防風飲子，空心服地黃丸。

防風當歸飲子

柴胡，人參，黃芩，甘草（各一兩），大黃，當歸，芍藥（各半兩），滑石（三兩
）

右為麤末，每服五錢水一盞半，生薑三片，同煎至七分，去滓溫服。如痰實欬嗽加
半夏。如大便黃，米穀完出，驚懼溺血淋閉，欬血衄血，自汗頭痛，稍熱肺痿，後
服金花丸。

小金花丸

黃連，黃柏，山梔子，黃芩（各一兩）

右為細末，滴水為丸如小豆大，每服一百丸溫水下，日二三服，或大便實加大黃，
自利不用大黃。如中外有熱者作散剉，名解毒湯。或腹滿嘔吐欲作痢者，每服半兩
解毒湯中，加半夏茯苓厚朴各三錢，生薑三片。如白膿不痢後重者，加大黃三錢。

涼膈散，加減附子湯。

連翹，山梔子，大黃，薄荷葉，黃芩（各半兩），甘草（一兩半），朴硝（二錢半
）

右件為麤末，每服半兩，水一盞半煎至一盞，去滓，入蜜一匙微煎，溫服。

咽嗌不利腫痛並涎嗽者，加桔梗一兩荊芥穗半兩。咳而嘔者加半夏二錢半，生薑煎
。

如鼻衄嘔血者，加當歸芍藥生地黃各半兩。一料內如淋閉者，加滑石四兩茯苓一兩
。

或閉而不通臍下狀如覆痛悶不可忍者，乃腸胃乾涸，膻中氣不下，故經所謂膀胱
者州都之官，津液藏焉氣化則能出矣。故膻中者臣使之官，名三焦相火，下合右腎
為氣海也。王注曰膀胱津液之府，胞內居之，小腹處間毛，內臟胞器者得氣海之氣
化則溲便，注下氣海之不及，則悶隱不通故不得便利也。先用沉香木香各三錢酒調
下，或八正散甚則宜上湧之，令氣通達小便自通。經所謂病在下，上取之。王注曰
熱攻於上不利於下，氣盛於上則溫辛散之，苦以利之可也。

當歸承氣湯

當歸，大黃（各一兩），甘草（半兩），芒硝（九錢）

右剉如麻豆大，每服二兩，水一大碗入生薑五片，棗十枚同煎至半碗，去滓熱服。
若陽狂奔走罵詈不避親疏，此陽有餘陰不足。大黃芒硝去胃中實熱，當歸補血益陰
，甘草緩中加生薑棗。胃屬土此引至於胃中也。經所謂微者逆之，甚者從之，此之
謂也。以大利為度，微緩以瓜蒂散加防風藜蘆，吐其病自愈，後調洗心散，涼膈散
，解毒湯藥調治之。

牛黃膏

治熱入血室，發狂不認人者。

牛黃（二錢半），硃砂，牡丹皮，鬱金（各三錢），腦子，甘草（各一錢）

右為細末煉蜜為丸如皂子大，新水化下。

治暴熱者局方中雄黃解毒丸。

治久熱者局方中玅香丸。治虛勞骨蒸煩熱下血者，錢氏地黃丸。

治虛熱不能食者，脾虛也，宜以厚朴白朮陳皮之類治之。

治實熱能食者胃實也，宜以梔子黃芩或三黃丸之類治之，鬱金柴胡亦可。

治表熱惡寒而渴，白虎湯也。

治膚如火燎而熱，以手取之不甚熱為肺熱也，目白晴赤，煩燥或引飲，獨黃芩一味
主之，水煎。

兩下肌熱脈浮弦者，柴胡飲子主之。

兩肋熱或一身盡熱者，或日晡肌熱者，皆為血熱也，四順飲子主之。

夜發熱主行陰，乃血熱也，四順，桃仁承氣，選用當視其腹痛血刺痛，與有表入裏
腹中轉失氣，燥結之異，晝則明了，夜則譫語。四順飲子證與桃仁承氣相似，不可
不辯也。發熱雖無熱亦為柴胡證，晝則行陽二十五度氣也大抵柴胡，夜則行陰二
十五度大抵四順飲子。

  ==2內傷論第六

論曰人之生也，由五穀之精，化五味之備，故能生形。經曰味歸形，若傷於味，亦
能損形，今飲食反過其節，腸胃不能勝，氣不及化故傷焉。經曰壯火食氣，氣食少
火，壯火散氣，少火生氣。痹論曰飲食自倍腸胃乃傷，或失四時之調養，故能為人
之病也。經曰氣口緊而傷於食，心胸滿而口無味，與氣口同，氣口者乃脾之外候，
故脾胃傷則氣口緊盛。夫傷者有多少有輕重，如氣口一盛脈得六至，則傷於厥陰，
乃傷之輕也，檳榔丸主之。氣口二盛脈得七至，則傷於少陰，乃傷之重也，煮黃丸
厚朴丸主之。氣口三盛脈得八至，則傷於太陰，塞悶亂甚則心背大痛，兀兀欲吐
得則已。俗呼食迷風是也。經曰上部有脈，下部無脈，其人當吐不吐則死，宜吐之
以瓜蒂散，如不能則無治也。經曰高者因而越之，下者引而竭之是也。

檳榔丸

檳榔（一錢半），陳皮（去白一兩），木香（二錢半），牽牛（頭末半兩）

右為細末醋糊為丸如桐子大，每服十五丸至二十丸，米飲下生薑亦可。

煮黃丸

雄黃（一兩另研），巴豆（五錢生用，去皮研瀾入雄黃末）

右二味再研入白麵二兩，同再和研均，滴水為丸如桐子大。每服時先煎漿水令沸，
下藥二十四丸煮三十沸，撈入冷漿水中沉冰冷，一時下二丸，一日二十四丸也，加
至微利為度，用浸藥水送下，此藥治下  癖痛如神。

瓜蒂散

瓜蒂，赤小豆（各三錢）

右為細末，溫水調一錢，以吐為度，如傷之大重，備急丸，獨行丸皆急藥也。

金露丸

治天行時疾，內傷飲食，心下痞悶。

大黃（二兩），枳實（五錢麩炒），牽牛（頭末），桔梗（各二兩）

右為細末燒餅為丸如桐子大，每服三五十丸，食後溫水下，如常服十丸二十丸甚玅
。

枳實丸

治氣不下降，食難消化，常服進食逐飲。

枳實（五錢麩炒），白朮（一兩）

右為細末燒餅為丸如桐子大，每服五十丸米飲下。

治飲食不化心腹膨悶，檳榔丸主之。

如甚則肋虛脹，煮黃丸主之。

治氣不下降，飲食難消，金露丸主之。

  ==2諸瘧論第七

經曰夏傷於暑，秋必病瘧。蓋傷之淺者近而暴發，傷之重者遠而痎，瘧者久瘧也，
是知夏傷於暑，溼熱閉藏而不能發泄於外，邪氣內行至秋而發為瘧也。初不知何經
受之，隨其動而取之，有中三陽者，有中三陰者，大抵經中邪氣，其證各殊，同傷
寒論之也。故內經曰五臟皆有瘧，其治各別在太陽經者謂之風熱瘧，治多汗之，此
三陽經受病，皆謂之暴瘧。發在夏至後處暑前，此乃傷之淺者，近而暴也，在陰經
則不分三經，總謂之溼瘧，當從太陰經，則不分其病發在處暑後冬至前，此乃傷之
重也。遠而為痎瘧者老也，故謂之久瘧氣居西方，宜毒藥療之。瘧之為疾，因內積
暑熱之氣不能宣泄於外，而為瘧也，當盛夏之時，能食寒涼之物而助陰氣者，縱使
有暑熱之氣微者自消矣。更時復以藥疏利臟腑，使邪氣自下。內經曰春食涼，夏食
寒，秋食溫，冬食熱，是謂春夏養陽，秋冬養陰，人能於飲食起居之間順四時之氣
而行之，邪氣何由得生也。

治瘧病處暑，前頭痛項強脈浮惡風有汗，桂枝羌活湯。

桂枝，羌活，防風，甘草（炙各半兩）

右為麤末每服半兩，水一盞半煎至一盞，溫服清，迎發而服之，如吐者加半夏等
分。

治瘧病頭痛項強，脈浮惡風無汗者，麻黃羌活湯主之。

麻黃（去節），羌活，防風，甘草（炙各半兩）

同煎服，如吐者加半夏等分。

治法瘧如前病證而夜發者，麻黃桂枝湯主之。

麻黃（一兩去節），甘草（三錢炙），桃仁（三十箇去皮尖），黃芩（五錢），桂
枝（三錢）

右五味同為細末依前服。桃仁味苦甘辛，肝者血之海，血聚則肝氣燥。經所謂肝苦
急，急食甘以緩之，故桃仁散血緩肝，謂邪氣深遠而入血，故夜發乃陰經有邪，此
湯發散血中風寒之劑。

治瘧病身熱目痛，熱多寒少，脈長，睡臥不安，先以大柴胡湯下之，微利為度，如
下過外微邪未盡者，宜服白芷湯以盡其邪。

白芷（一兩），知母（一兩七錢），石膏（四兩）

右為麤末同前煎服。

治瘧無他證，膈日發，先寒後熱，寒少熱多，宜桂枝石膏湯主之。

桂枝（五錢），石膏，知母（各一兩半），黃芩（一兩）

右為麤末分作三服，每服水一盞同前煎服，間日者邪氣所舍深也。

治瘧寒熱大作，不論先後皆太陽陽明合病也，謂之大爭寒作則必戰動。經曰熱勝而
動也，發熱則必汗泄。經曰汗出不愈，知為熱也。陽盛陰虛之證，當內實外虛，不
治必傳入陰經也，當用桂枝芍藥湯主之。

桂枝（三錢），黃耆，知母，石膏，芍藥（各一兩）

右為麤末每服五七錢至半兩，水煎如前藥服之。

寒熱轉大者知太陽陽明少陽三陽合病也，宜桂枝黃芩和之。桂枝黃芩湯

柴胡（一兩二錢），黃芩（半），人參，甘草（各四錢半），半夏（四錢），石膏
，知母（各五錢），桂枝（二錢）

右為麤末依前服之，服藥已。如外邪已罷內邪未已，再詮下藥從卯至午時發者，宜
以大柴胡承氣湯主之。

前項下藥微利為度，以小柴胡湯徹其微邪之氣，立秋之後及處暑前發瘧漸瘦不能食
者，謂之痎瘧，此邪深遠而中陰經為久瘧也。

治久瘧不能飲食，胸中鬱鬱如吐，欲吐不能吐者，宜吐則已，當以藜蘆散、雄黃散
吐之。

藜蘆散

大藜蘆末半錢，溫虀水調下以吐為度。

雄黃散

雄黃，瓜蒂，赤小豆（各一錢）

右為細末每服半錢，溫虀水調下以吐為度。

治秋深久瘧，胃中無物，又無痰癖，腹高而食少，俗謂瘧氣入腹，宜蒼朮湯主之。

蒼朮（四兩），草烏頭（一錢），杏仁（三十箇）

右為麤末都作一服，水三升煎至一半，均作三服，一日服盡，迎發而服。

局方中七宣丸治瘧之聖藥也。

局方中神效飲子乃瘧疾之聖藥也，又名交結飲子。

從酉至子時發者，或至寅時，知邪氣在血也，宜桃仁承氣湯下之。

微利後宜調制之，在桂枝黃芩湯調下。

  ==2吐論第八

論曰吐有三氣積寒也，皆從三焦論之。上焦在胃口，上通於天氣，主納而不出。中
焦在中脘，上通天氣下通地氣，主腐熟水穀。下焦在臍下，下通地氣，主出而不納
。是故上焦吐者皆從於氣，氣者天之陽也，其脈浮而洪，其證食已暴吐渴欲飲水，
大便燥結氣上衝而胸發痛，其治也當降氣和中。中焦吐者皆從於積，有陰有陽，食
與氣相假為積而痛，其脈浮而匿其證，或先痛而後吐，或先吐而後痛，治法當以毒
藥去其積，檳榔木香行其氣。下焦吐者皆從於寒，地道也，其脈沉而遲，其證朝食
暮吐，暮食朝吐，小便清利大便秘而不通，治法當以毒藥通其閉塞，溫其寒氣，大
便漸通，復以中焦藥和之，不令大便秘結而自愈也。

治上焦氣熱上衝，食已暴吐，脈浮而洪，宜先和中，桔梗湯主之。

桔梗（一兩），半夏（二兩），陳皮（一兩去白），枳實（一兩麩炒），白茯苓
（一兩去皮），白朮（一兩半），厚朴（一兩薑製炒香）

右咀，每服一兩，水一盞煎至七分，取清溫服，調木香散二錢，膈夜空服，食前
服之。三服之後氣漸下，吐漸止，然後去木香散加芍藥二兩，黃耆一兩半，每料中
扣算加上件分兩依前服之，病愈則已。如大便燥結，食不盡下，以大承氣湯去硝，
微下之少利為度，再服前藥補之。如大便復結又依前再微下之。

木香散

木香，檳榔（各等分）

右為細末煎藥調服。

治暴吐者上焦氣熱所衝也。經曰諸嘔吐酸，暴注下迫皆屬於火，脈洪而浮，荊黃湯
主之。

荊芥穗（一兩），人參（五錢），甘草（二錢半），大黃（三錢）

右為麤末都作一服，水二盞煎至一盞，去滓調檳榔散二錢，空心服。

檳榔散

檳榔（二錢），木香（一錢半），輕粉（少許）

右為細末用前藥調服，如為丸亦可用水浸蒸餅為丸，如小豆大，每服二十丸，食後
服。



治上焦吐，頭發痛有汗脈弦，清鎮丸主之。

柴胡（二兩去苗），黃芩（七錢半），甘草（半兩），半夏（湯洗半兩），青黛（
二錢半），人參（半兩）

右為細末，薑汁浸，蒸餅為丸如桐子大，每服五十丸生薑湯，食後服。

白朮湯

治胃中虛損及痰而吐之。

半夏（半兩），白朮（一錢），檳榔（二錢半），木香（一錢），甘草（一錢）
，茯苓（二錢）

右六味同為細末，每服二錢，煎生薑湯調下食前。吐而食，脈弦者肝盛於脾，而吐
乃由脾胃之虛，宜治風安脾之藥。

金花丸

半夏（湯洗一兩），檳榔（二錢），雄黃（一錢半）

右為細末薑汁浸，蒸餅為丸如桐子大，小兒另丸，生薑湯下，從少至多，漸次服之
，以吐止為度。羈絆於脾，故飲食自下。

紫沉丸

治中焦吐食，由食積為寒，氣相假故吐而痛，宜服之。

半夏（三錢），烏梅（二錢去核），杏仁（一錢去皮尖），代赭石（三錢），丁
香（二錢），縮砂仁（三錢），沉香（一錢），檳榔（二錢），木香（一錢），陳
皮（五錢），白豆蔻（半錢），白朮（一錢），巴豆霜（半錢另研）

右為細末，入巴豆霜令均，醋糊為丸如黍米大，每服五十丸，吐愈則止，小兒另丸
，治小兒食積吐食亦大玅。

一法治番胃吐食，用橘皮一箇浸少時去白，裹生薑一塊，麵裹紙封燒，令熟去麵外
生薑為三番並橘皮，煎湯下紫沉丸一百丸，一日二服得大便通至不吐則止，此主治
寒積氣皆可。

治嘔吐腹中痛者是無積也，胃強而乾嘔，有聲無物，脾強而吐食，特實繫強是以腹
中痛矣。

木香白朮散

木香（一錢），白朮（半兩），半夏（一兩），檳榔（二錢），茯苓（半兩），
甘草（四錢）

右為細末濃煎芍藥生薑湯，調下一二錢，有積而痛，手按之愈痛，無積者按之不痛
。

附子丸

治下焦吐食，朝食暮吐，暮食朝吐，大便不通。宜

附子（炮五錢），巴豆霜（一錢），砒

右同研極細，鎔黃蠟為丸如桐子大，每服一二丸，冷水送下，利則為度，後更服紫
沉丸，常服不令再閉。

厚朴丸

主反胃吐逆，飲食噎塞，氣上衝心，腹中諸疾，加法在後，烏頭減半更玅。

厚朴，黃瀉（各二兩半），紫苑（去苗土），吳茱萸（湯洗七次），菖蒲，柴胡（
去苗），桔梗，皂角（去皮弦子炙），茯苓（去皮），官桂（刮），乾薑（炮），
人參（各二兩），川烏豆（炮裂去皮臍二兩半），蜀椒（二兩去目閉口者，微炒出
汗）

右為細末入巴豆霜一兩和均，煉蜜和為丸劑，旋丸桐子大，每服三丸漸次加至以利
為度，生薑湯，食後，臨臥服。

此藥治療與局方溫白丸同，及治處暑以後，秋冬間臟腑下利大效，春夏再加黃連二
兩，秋冬再加厚朴二兩。

治風癇病不能愈者，從厚朴丸，依春秋加添外，又於每料中加人參菖蒲茯苓各一兩
半。

右依前法和劑為服餌，治番胃又大便不通者，是腸勝胃也，服局方中厚朴丸一二百
丸。如大便秘，用後藥

附子（半兩），巴豆（二枚），砒（一豆許）

右為極細末，生薑糊為丸如綠豆，大每服一丸白湯下。

  ==2霍亂論第九

論曰醫之用藥如將帥之用兵。本草曰良醫不能以無藥愈疾，猶良將無兵不足以勝敵
也，故用藥如用兵。轉筋霍亂者治法同用兵之急不可緩也，故吐瀉不止者其本在於
中焦，或因渴大飲或因飲而過量，或饑而飽甚，或溼內甚，故陰陽交而不和是為吐
瀉。仲景曰邪在上焦則吐，邪在下焦則瀉，邪在中焦則既吐且瀉，此為急病也。然
吐利為急，十死其一二。如揮霍撩亂而不得吐瀉，此名乾霍亂必死。法曰既有其入
，必有所出，今有其入而不得其出者，否也塞也，故轉筋吐瀉者，其氣有三，一曰
風，二曰火，三日溼。吐為暍熱也。王注曰炎熱薄爍，心之氣也。火能炎上故吐也
，瀉為溼也。叔和曰溼多成五泄。內經曰溼勝則濡瀉，又曰風勝則動筋屬肝，而應
於風木故腳轉筋燥急也。內經曰諸筋反戾，水液渾濁皆屬於熱。故仲景治法曰熱多
欲飲水者，五苓散。寒多不飲水者，理中丸。凡覺此證或先五苓益元桂苓甘露飲，
乃吐瀉之聖藥也。慎無與粟米粥湯，穀入於胃則必死。本草曰粟米味鹹微寒，無毒
主養胃氣，去脾胃中熱，益氣。霍亂者脾胃極損不能傳化，加以粟米如人欲斃，更
以利刀鋸其首，豈有能生者耶。如吐瀉多時欲住之後，宜微以粥飲漸漸養之，以遲
為玅。

半夏湯

治霍亂轉筋吐瀉不止。

半夏，茯苓，白朮（各半兩），淡桂（二錢半），甘草（上同炙）

右為細末，渴者涼水調下，不渴者溫水調下，不拘時候服。

五苓散

白朮，茯苓，木豬苓（各一兩半），澤瀉（二兩半），桂枝（一兩）

右為細末，冷水調下，或水煎三沸冷服亦得。

理中丸

白朮，人參，乾薑，甘草（各等分）

右為細末煉蜜為丸如彈子大，每服一丸冷水化下。如吐瀉不止身出冷汗，無脈者可
服。後瀉痢論中漿水散兼桂枝湯，白朮湯皆可服。後痢門中藥亦可選用。

凡霍亂不可飲熱白米粥，飲之死必不救，切須慎之。

  ==2瀉論第十

論曰臟腑瀉痢其證多種，大抵從風溼熱論。是知寒少而熱多，寒則不能久也，故曰
暴瀉非陽，久瀉非陰。論曰春宜緩形，形動則肝木乃榮，反靜則是行秋令，金能制
木，風氣內藏，夏至則火盛而金去，獨火木旺而脾土損矣。輕則飧泄身熱脈洪，穀
不能化，重則下痢膿血稠黏皆屬於火。經曰溲而便膿血，知氣行而血止也，宜大黃
湯下之，是為重劑，黃芩芍藥湯謂之輕劑。是實則瀉其子，木能自虛而脾土實矣。
故經曰春傷於風，夏必飧泄，此逆四時之氣人，所自為也。有自太陰脾經受溼而為
水泄，虛滑微滿身重不知穀味。假令春宜益黃散補之，夏宜瀉之。法云宜補宜和宜
止，假令和則芍藥湯是也，止則呵子湯是也，久則防變而為膿血。脾經傳腎謂之賊
邪，故難愈，若先痢而後滑謂之微邪，故易痊。此皆脾土受溼，天行為也。雖聖智
不能逃口食味鼻食，氣從鼻而入留積於脾，而為水瀉，有厥陰經動下痢不止，其脈
沉而遲，手足厥逆涕膿血，此為難治，宜麻黃湯小續命汗之。法曰謂有表邪縮於內
，當散表邪而愈。有暴下無聲身冷自汗，小便清利大便不禁，氣難布息脈微嘔吐，
急以重藥溫之，漿水散是也。故法云後重則宜下，腹痛則宜和，身重則除溼，脈弦
則去風，血膿稠黏以重藥竭之，身冷自汗以毒藥溫之，風邪內縮宜汗之則愈，鶩溏
為痢當溫之。又云在表者發之，在裏者下之，在上者湧之，在下者竭之，身表熱者
內疏之，小便澀者分利之。又曰盛者和之，去者送之，過者止之。兵法云避其來銳
，擊其墮歸，此之謂也。凡病泄而惡風寒是太陰傳少陰，木來剋土也，用除溼白朮
茯苓，安脾芍藥桂黃連，破血也，火邪不能勝水也，太陰經不能傳少陰，而反火邪
上乘肺經而痢，必白膿也。加黃連當歸之類，又裏急後重，脈大而洪實為裏熱而甚
蔽，是有物結墜也。若脈浮大甚，不宜下，雖裏急後重而脈沉細弱者，謂寒邪在內
而氣散也，可溫養而自愈，裏急後重閉者大腸經氣不宣通也，宜加檳榔木香宣通其
氣，如痢或泄而嘔者，胃中氣不和也，上焦不和治以生薑橘皮。中焦不和治以芍藥
當歸桂茯苓。下焦不和，寒治以輕熱，甚以重熱藥，大便虛秘澀久不愈，恐太陰傳
少陰，多傳變為痢。太陰是為賊邪，先以枳實厚朴湯以防其變，若四肢懶倦小便少
或不利大便，走沉困飲食減，宜調胃去溼，白朮芍藥茯苓三味水煎服，以白朮之甘
能入胃而除脾胃之溼，芍藥之酸澀除胃中之溼熱，四肢困，茯苓之淡泄能通水道走
溼，此三味泄痢須用此。如發熱惡寒腹不痛，加黃芩為主。如未見膿而惡寒乃太陰
欲傳少陰，加黃連為主，桂枝佐之。如腹痛甚者加當歸倍芍藥。如見血加黃連為主
，桂當歸佐之。如燥煩或先白膿後血，或發熱或惡寒，非黃芩不止，此上部血也。

如惡寒脈沉，或腰痛或血痢下痛，非黃連不能止，此中部血也。

如惡寒脈沉，先血後便，非地榆不能止，此下部血也。

如便膿血相雜而脈浮大，慎不可以大黃下之，下之必死謂氣下竭也，而陽無所收也
。凡陰陽不和，惟可以分陰陽藥治之。又云暴泄非陽，久泄非陰，大便完穀下有寒
有熱者，脈疾身多動音聲響亮暴注下迫，此陽也。寒者脈沉而細疾，身不動作，目
睛不甚了了，飲食不下，鼻準氣息者，薑附湯主之。若身重四肢不舉，粟附湯主之
。

黃芩芍藥湯

治泄痢腹痛或後重身熱，久而不愈，脈洪疾者及下痢膿血稠黏。

黃芩，芍藥（各一兩），甘草（五錢）

右為麤末，每服半兩，水一盞半煎至一盞，瀘清溫服，無時。如痛則加桂少許。

大黃湯

治泄痢久不愈，膿血稠黏裏急後重，日夜無度久不愈者。

大黃（一兩）

右細剉，好酒二大盞同浸半日許，同煎至一盞半，去大黃將酒分為二服，頓服之，
痢止一服，如未止再服，以利為度。服芍藥湯以和之，痢止再服黃芩湯和之，以徹
其毒也。

芍藥湯

下血調氣。經曰溲而便膿血，氣行而血止，行血則便自愈，調氣則後重除。

芍藥（一兩），當歸，黃連（各半兩），檳榔，木香，甘草（炙各二錢），大黃（
三錢），黃芩（半兩），官桂（一錢半）

右咀，每服半兩，水二盞煎至一盞，食後溫清服。如血痢則漸加大黃，如汗後藏
毒加黃柏半兩依前服。

白朮黃耆湯

服前藥痢雖已除，猶宜此藥和之。

白朮（一兩），黃耆（七錢），甘草（三錢）

右咀，均作三服，水一盞半煎至一盞，去滓溫清服之。

防風芍藥湯

治泄痢飧泄，身熱脈弦，腹痛而渴及頭痛微汗。

防風，芍藥，黃芩（各半兩）

右咀，每服半兩或一兩，水二盞煎至一盞，瀘清溫服。



治太陰脾經受溼，水泄注下，體微重微滿，困弱無力不欲飲食，暴泄無數，水穀不
化，先宜白朮芍藥湯和之，身重暴下，是大勢來亦宜和之。

白朮芍藥湯

白朮，芍藥（各一兩），甘草（五錢）

右剉每服一兩，水二盞煎至一盞，瀘清溫服。如痛甚者，宜

蒼朮芍藥湯

蒼朮（二兩），芍藥（一兩），黃芩（半兩）

右剉，每服一兩加淡味桂半錢，水一盞半煎至一盞，溫服清。如脈弦頭微痛者，宜

蒼朮防風湯

蒼朮，防風（各二兩），上使

右剉同前煎服。如下血者，宜

蒼朮地榆湯

蒼朮（二兩），地榆（一兩），下使

右剉同前煎服。

已上證如心下痞，每服加枳實一錢，如小便不利各加茯苓二錢，如腹痛漸已瀉下微
少，宜訶子散止之。法云大勢已去而宜止之。

訶子散

訶子（一兩，半生半熟），木香（半兩），黃連，甘草（各三錢）

右為細末每服二錢，以白朮芍藥湯調下，如止之不已，宜歸而送之也。訶子散加厚
朴一兩，竭其邪氣也。虛滑久不愈者，多傳變為痢疾，太陰傳少陰是為鬼邪，先以
厚朴枳實湯防其傳變。

厚朴枳實湯

厚朴，枳實（各一兩），訶子（一兩半生半熟），木香（半兩），黃連（二錢），
甘草（三錢炙），大黃（二錢）

右為末每服三五錢，水一盞半煎至一盞，去滓溫服。

漿水散

治暴泄如水，周身汗出，一身盡冷，脈微而弱，氣少而不能語，其甚者加吐，此謂
急病治之，宜以此

半夏（二兩湯洗），附子（半兩炮），乾薑（五錢），良薑（二錢半），桂枝（五
錢），甘草（五錢炙）

右為細末，每服三五錢，漿水二盞煎至一盞，和滓熱服，甚者三四服，微者三服。
太陽經動下痢為鶩溏，大腸不能禁固，卒然而下成小泊光色其中，或有硬物欲起，
而又下欲了而不了，小便多清此寒也，宜溫之。春夏桂枝湯，秋冬白朮湯。

桂枝湯

桂枝，白朮，芍藥（各半兩），甘草（二錢炙）

右剉每服半兩，水一盞煎至七分，去滓取清，宜溫服之。

白朮湯

白朮，芍藥（各三錢），乾薑（半兩炮），甘草（二錢炙）

右剉為麤末，如前服之，甚則去乾薑加附子三錢，辛能發也。治厥陰動為瀉痢者，
寸脈沉而遲，手足厥逆，下部脈不至，咽喉不利或涕唾膿血，瀉痢不止者為難治，
宜升麻湯，或小續命湯以發之。法曰謂表邪縮於內，故下痢不止，當散表邪於四肢
，布於絡脈，外無其邪則臟腑自安矣。

諸瀉痢入胃名曰溢飲滑泄，渴能飲水，水下後瀉而又渴，此無藥，證當灸大椎。

諸瀉痢久不止或暴下者，皆太陰守病故不可離於芍藥，若不受溼不能下痢，故須用
白朮。是以聖人立法，若四時下痢，於芍藥白朮內，春加防風，夏加黃芩，秋加厚
朴，冬加桂附。然更詳外證寒熱處之，如裏急後重須加大黃，如身困倦須加白朮，
如通身自汗逆冷氣息微加桂附以溫之。如或後重膿血稠黏，雖在盛冬於溼藥內亦加
大黃。諸下痢之後小便利，而腹中虛痛不可忍者，此謂陰陽交錯不和之甚也，當服
神效越桃散。

大梔子（三錢），高良薑（三錢）

右和均每服三錢，米飲或酒調下，其痛立效。

治大便後下血腹中不痛，謂之溼毒下血，宜用黃連湯。

黃連（去鬚），當歸（各半兩），甘草（二錢炙）

右咀每服五錢，水一盞煎至七分，食後溫服。

治大便後下血腹中痛者，謂熱毒下血。當服芍藥黃連湯

芍藥，當歸，黃連（各半兩），大黃（一錢），桂（淡味半錢），甘草（二錢炙）

右咀，每服半兩同煎服，如痛甚者調木香檳榔末一錢服之。

治久病腸風痛癢不仁，大便下血宜服地榆湯。

蒼朮（去皮四兩），地榆（二兩）

右咀每服一兩，水一盞煎至七分，食前，多服除根。

治溼瀉茯苓湯

白朮（一兩），茯苓（去皮七錢半）

右咀，水煎一兩，食前服。食入而瀉謂胃中有宿穀也，當加枳實五錢。酒入而瀉
，溼熱瀉也，加黃芩五錢。治寒積痢，男子小兒婦人皆不問赤白，或清痢如水，不
後重者寒也。經云澄徹清冷皆屬於寒，皆為虛寒中有積，宜附子巴豆之類下之，見
利則愈，空心服。

治瀉痢久臟腑不止，虛滑穀不化，用蒼朮湯下桃花丸。

蒼朮（二兩），防風（一兩）

右剉為細末，用水一碗煎至一大盞，絞清汁下桃花丸八十丸立愈。如小便澀少，以
五苓散下桃花丸，或赤白石脂丸。小便利則愈矣。

太陽為協熱痢，涼膈散主之。

陽明為痼瘕進退大承氣湯主之。珍珠囊中有少陽風氣自動，其脈弦，大柴胡湯主之
。

太陰溼勝濡瀉不可利，而可溫，四逆湯主之。

少陰蟄封不動禁固可澀，赤石脂丸乾薑湯主之。

厥陰風泄以風治風，小續命湯消風散主之。

治下痢膿血裏急後重，日夜無度，導氣湯。

芍藥（一兩），當歸（五錢），大黃，黃芩（各二錢半），黃連，木香（各一錢）
，檳榔（一錢）

右為末每服三五錢，水一盞煎至七分，去滓溫服，如未止再服，不後重則止。

雜例

溲而便膿血者大腸泄也。脈五至之上，洪者，宜以七宣丸。如脈平者，立秋至春分
宜香連丸，春分至立秋宜芍藥柏皮丸，四季通用宜加減平胃散，七宣丸之類，後宜
服此藥去其餘邪，兼平胃氣。

芍藥柏皮丸

芍藥，黃柏（各等分）

右為細末，醋糊為丸如桐子大，每服五七十丸至二百丸，溫水下，食前服。

加減平胃散

白朮，厚朴，陳皮（各一兩），甘草（七錢），檳榔（三錢），木香（三錢），桃
仁，黃連，人參，阿膠（各半兩），白茯苓（去皮半兩）

右為細末，同平胃散煎服。

血多加桃仁，泄加黃連。

小便澀加茯苓。

氣不下後重加檳榔木香。

腹痛加芍藥甘草，膿加阿膠。

溼加白朮，脈洪加大黃。

四時以胃氣為本，久下血痢則脾虛損，而血不流於四肢。入於胃中為血，宜滋養脾
胃則愈。

夫五泄者之病，其治法各不同者，外證各異也。

胃泄者飲食不化多黃，承氣湯下。

脾泄者腹脹滿泄注，食即嘔吐逆，建中及理中湯。

大腸泄者食己窘迫，大便色白，腸鳴切痛，乾薑及附子湯。

小腸泄者溲便膿血少腹痛，承氣湯。

大瘕泄者裏急後重，數至圊而不能便，足少陰是也，莖中痛急利小便，此五泄之病
也。胃小腸大瘕之證皆清涼飲子主之，其泄自止。後厥陰少陰二證，另有治法，厥
陰證加甘草謂主莖中痛是肝也，內經曰肝苦急，急食甘以緩之。少陰經證多裏急後
重，故加大黃，令急推過物去則輕矣。內經曰因其重而減之，又曰在下者引而竭之
，又有太陰陽明二經，證當進退大承氣湯主之。太陰證不能食，當先補而後瀉之，
乃進藥法也，先煎厚朴半兩，俱依本方加製水一盞半煎至一半服之，若三兩服後未
已，謂有宿食不消又加枳實二錢，同煎服，三兩服泄又未已，如稍加食，尚有熱毒
又加大黃三錢，推過泄止住，藥如泄未止，謂腸胃有久塵垢滑黏，加芒硝半合，宿
垢去盡則愈矣。陽明證能食是也，當先瀉而後補，謂退藥法也，先用大承氣湯五錢
，水一盞作前法煎，至七分，稍熱服，如泄未止去芒硝後，稍熱退減大黃一半，煎
兩服，如熱氣雖已，其人必腹滿，又減去大黃枳實厚朴湯，又煎三兩服，如是腹脹
滿退泄亦自愈，後服厚朴湯數服則已。

又寒熱水洩之例於後

洩者一也，總包五法，謂之六義，曰六解難經，有傷寒五泄。叔和云溼多成五泄，
仲景解四經泄利，有不可汗，有不可下者，可吐可灸者，仲景隨經自言之。假令渴
引飲者，是熱在膈上，水多入則下膈，入胃中胃經，本焦熱不勝其水，名曰水恣，
故使米穀一時下，此證當灸大推二五壯立已，乃瀉督也，如用藥乃使車前子擂丸白
朮茯苓之類可選用之，五苓散亦可。

又有寒泄者，大腹滿而泄，又有鶩溏者是寒泄也。鴨溏者大便如水，中者少結糞者
是也，如此者當用天麻附子乾薑之類是也。

又法曰泄有虛實寒熱，虛則無力黏衣不便己泄出，謂不能禁固也，實則數至圊而不
能便，俗云虛坐弩責故也，裏急後重皆依前法，進退大承氣湯主之。一說素問云春
傷於風夏必泄。又云久風為泄者，乃水穀不化而完出爾，非水恣胃而成此證，
非前水恣也。此一證不飲水而穀完出名曰泄。治法於後，先以宣風散導之出，錢
氏方中四味者是也，後服蒼朮防風湯。

蒼朮防風湯

蒼朮（去皮），麻黃（去根節各四兩），防風（去蘆頭五錢）

右為粗末，每服一兩，生薑七片，水二盞煎至一盞，去滓溫服，止後服椒朮丸。

椒朮丸

蒼朮（二兩），小椒（一兩去目炒）

右為極細末，醋糊為丸如桐子大，每服二十丸或三十丸，食前溫水下。一法惡痢久
不愈者，加桂。如小兒病，丸如黍米大。

地榆芍藥湯

治瀉痢膿血乃至脫肛。

蒼朮（一兩），地榆（二兩），卷柏，芍藥（各三兩）

右咀，每服一兩水一大盞半煎至一半，溫服，病退藥。

五泄傷寒乃分三節

初說暴，次說中，後說久泄。

此說在難經二十二難是三節內，包十五法，初以暴藥中以的對證，藥後疾得中也，
未治久泄法，仲景論厥陰經治法是也。

治久泄法先進縮煎小續命湯，是發其汗，使邪氣不能以外浸於內，然後治其痢。秋
冬間下痢風吐論中加減厚朴丸大效。

凡臟腑之秘不可一例治療，有虛秘有實秘，胃實而秘者能飲食小便赤，當以麻仁湯
，七宣丸之類主之。胃虛而秘者不能飲食，小便清利，厚朴湯主之。

厚朴（薑製），白朮（各五兩），半夏（二兩），枳實（一兩炒），陳皮（去白二
兩），甘草（三兩炙）

右為麤末，每服三五錢，水一盞半，生薑五片，棗三枚，煎至一盞，去滓溫服，空
心。實秘者物也，虛秘者氣也。

平胃丸

治病久虛弱厭厭不能食，而臟腑或秘或溏，此胃氣虛弱也，當服和中消痰去溼，及
厚腸胃進飲食。

厚朴（一兩），白朮（一兩二錢），陳皮（八兩去白），木香（一錢），生半夏（
湯洗一兩），檳榔（二錢半），枳實（五分），甘草（三錢炙）

右為細末，薑汁浸蒸餅丸如桐子大，每服一五十丸，生薑湯或溫水下。

  ==2心痛論第十一

論曰諸心痛者皆少陰厥氣上衝也，有熱厥心痛者，身熱足寒，痛甚則煩燥而吐，額
自汗出，知為熱也，其脈洪大，當灸太谿及崑崙，謂表裏俱瀉之，是謂熱病汗不出
引熱下行，表汗通身而出者愈也。灸畢服金鈴子散，痛止服枳朮丸去其餘邪也。有
大實心中痛者，因食受時氣，卒然發痛，大便或秘，久而注悶，心胸高起，按之愈
，痛不能飲食，急以煮黃丸利之。利後以本湯去其餘邪。有寒厥心痛者，手足逆
而通身冷汗出，便利溺清或大便利而不渴者，氣微力弱，急以朮附湯溫寒厥暴痛，
非久病也，朝發暮死，當急救之，是知久痛無寒，而暴痛非熱。

治熱厥心痛或發或止，久不愈者當用金鈴子散。

金鈴子，玄胡（各一兩）

右為細末，每服三錢，酒調下。

大實心痛煮黃丸

雄黃（一兩研），巴豆（五錢去皮生用研細入雄黃未）

右再研二味白麵二兩同和，再研均，滴水丸如桐子大，每服時先前漿水令沸，下藥
二十四丸煮一二十沸，澇入冷漿水沉冷一時，服二丸，一日二十四丸，加至微利為
度。用浸藥水送下，此治下癖痛如神。

治大實心痛，大便已利，宜本湯徹其毒也。

本（一兩半），蒼朮（一兩）

右為麤末，每服一兩，水二盞煎至一盞，溫服清。

治寒厥暴痛，脈微氣宜朮附湯。

附子（泡去臍去細切），白朮（各一兩），甘草（一兩炙）

右為麤末入附子令均，每服三錢，水一大盞半，入生薑五片，棗一枚劈破，同煎至
一盞，去滓溫服，食前。此藥又治風溼相搏，身重疼煩不能轉側，不嘔不渴，大便
堅硬小便自利，及風虛頭目眩重者，不知食味，暖肌補中助陽氣止自汗。

治男子婦人心經搐熱，如癇病狀，宜服妙香丸。

風癇者煎羌活為引，下妙香丸。血痛當歸湯引下，刺心痛諸穴於後。

真心痛手足青至節，痛甚旦發夕死，夕發旦死。

心痛腹脹，嗇然大便不利，取足太陰。

心痛引腰脊欲嘔，取刺足少陰。

心痛引小腹滿，上下無常處，便溺難，刺足厥陰。

心痛短氣刺手太陰。

心痛刺當九穴刺之立已，不己上下求之，得之則已。

按經三法

心痛與背相接，善恐如從後觸其心，傴僂者，腎心痛也，先刺經骨崑崙，不已刺合
骨。

心痛腹脹滿，心尤痛者，胃心痛也，刺太都太白二穴。

心痛如錐刺，乃脾心痛也，刺然谷太谿。

心痛蒼然如死狀，終日不得休息乃肝心痛，取行間太衝。

心痛臥若徒居心痛間，動作益痛甚者，其色不變，此肺心痛也，刺魚際大淵，宣通
氣行無所凝滯則病愈也。

大谿穴足少陰腎經，上也為腧，在足內踝後跟骨上脈動陷中，可灸三壯五七壯，此
瀉熱厥心痛。

崑崙足太陽膀胱經水也，在足外踝後跟骨上陷中，可灸三壯或五七壯亦可，瀉熱厥
心痛。

素問病機氣宜保命集卷中終。

  ==1卷下

  ==2欬嗽論第二十一

論曰：欬謂無痰而有聲，肺氣傷而不清也。嗽是無聲而有痰，脾溼動而為痰也。欬
嗽謂有痰而有聲。蓋因傷於肺氣動於脾溼，欬而為嗽也。脾溼者秋傷於溼積於脾也
，故內經曰秋傷於溼，冬必欬嗽。大抵素秋之氣宜清，今反動之，氣必上衝而為欬
，甚則動於脾溼發而為痰焉。是知脾無留溼，雖傷肺氣而不為痰也。有痰寒少而熱
多故欬嗽者，非專主於肺而為病。以肺主皮毛而司於外，故風寒先能傷之也。內經
曰五臟六腑皆能令人欬，非獨肺也，各以其時主之而受病焉，非其時各傳而與之也
。所病不等，寒暑燥溼風火六氣皆令人欬，唯溼病痰飲入胃留之而不行，止入於肺
則為欬嗽。假令溼在於心經謂之熱痰，溼在脾經謂之風痰，溼在肺經謂之氣痰，溼
在腎經謂之寒痰，所治不同宜隨證而治之。若欬而無痰者，以辛甘潤其肺，故欬嗽
者治痰為先，治痰者下氣為上，是以南星半夏勝其痰而欬嗽自愈，枳殼陳皮利其氣
而痰自下。痰而能食者大承氣湯微下之，少利為度。痰而不能食者厚朴湯治之。夏
月嗽而發熱者謂之熱痰嗽，小柴胡四兩加石膏一兩，知母半兩用之。冬月嗽而發寒
熱謂之寒嗽，小青龍加杏仁服之。然此為大例，更當隨證隨時加減之，量其虛實，
此治法之大體也。

蜜煎生薑湯，蜜煎橘皮湯，燒生薑楜桃。

此者皆治無痰而嗽者。當以辛甘潤其肺故也，如但使青陳皮藥皆當去白。本草云：
陳皮味辛理上氣，去痰氣滯塞。青皮味苦理下氣，二味俱用散三焦之氣也。故聖濟
云：陳皮去痰，穰不除即生痰。麻黃發汗，節不去而止汗。

治風痰熱咳嗽，其脈弦面青四肢滿悶，便溺秘澀心多燥怒，水煮金花丸。

南星，半夏（各一兩生用），天麻（五錢），雄黃（二錢），白麵（三兩），寒水
石（一兩燒存性）

右為細末滴水為丸，每服五七十丸至百丸，煎漿水沸下藥，煮令沸淨為度，漉出淡
漿水浸。另用生薑湯下，或通聖加半夏，及局方中川芎丸，防風丸皆可用也。

小黃丸

治熱痰欬嗽，脈洪面赤煩熱心痛，唇口乾燥多喜笑，宜小黃丸。

南星（湯洗），半夏（洗各一兩），黃芩（一兩半）

右為細末，生薑汁浸蒸餅為丸，如桐子大，每服五十丸至七十丸，食後薑湯下，及
小柴胡湯加半夏亦可。

白朮丸：

治痰濕欬嗽，脈緩面黃肢體沉重，嗜臥不收，腹脹而食不消化。

南星，半夏（俱湯洗各一兩），白朮（一兩半）

右為細末薄糊為丸桐子大，每服五七十丸，生薑湯下，及局方中防巳丸亦可用。

玉粉丸

治氣痰欬嗽，脈澀，面白上喘氣促，洒淅惡寒，愁悶不樂，宜服之。

南星，半夏（俱洗各一兩），官桂（去皮一兩）

右為細末薄糊為丸如桐子大，每服五七十丸，生薑湯下，食後。及局方中防巳丸亦
可。玉粉丸加減在後，心下否者加枳實伍錢，身熱甚者加黃連五錢，體重者加茯苓
一兩，氣上逆者加苦亭藶五錢，氣促者加人參桔梗各五錢，浮腫者加郁李仁杏仁各
五錢，大便秘者加大黃五錢。

雙玉散

治痰熱而喘，痰湧如泉。

寒水石，石膏（各等分）

右為細末，煎人參湯調下三錢，食後服。

治痰千緡湯

半夏（生末一兩），大皂角（去皮子半兩剉）

右同於絹袋中盛之，用水三升，生薑七大片同煎至一半，以手操洗之，取清汁分作
三服，食後併服二服效。

防風丸

治痰嗽胸中氣不清利者，枳朮丸亦妙。

防風（半兩），枳殼（半兩去穰麩炒），白朮（一兩）

右細末燒餅為丸，每服五七十丸，生薑湯下。

天麻丸

天麻（一兩），半夏，南星（各一兩），雄黃（少許）

右以白麵二兩滴水為丸如桐子大，每服五十丸至百丸，煎淡水令沸下藥煮十餘沸，
漉出，食前生薑湯下。

利膈丸

主胸中不利，痰嗽喘促，利脾胃壅滯，調秘瀉藏推陳致新，消進飲食，治利膈氣之
勝藥也。

木香（一錢半），檳榔（一錢半），人參（三錢），當歸（二錢），藿香（一錢半
），大黃（酒浸焙一兩），厚朴（薑製三兩），枳實（一兩炒），甘草（三錢灸）

右為細末滴水和丸如桐子大，每服三五十丸，食後，諸飲皆下。

氣丸

治久嗽痰喘，肺氣浮腫。

青皮（去白），陳皮（去白），檳榔，木香，杏仁（去皮尖），郁李仁（去皮），
茯苓，澤瀉，當歸，馬兜鈴，苦亭藶，茂（炮各三兩），人參，防己（各五錢），
牽牛（取細末一兩）

右為細末，生薑汁麵糊為丸如梧子大，每服一二十丸加至五七十丸，生薑湯下，食
後服。

玉粉丸

治痰結咽喉不利，語音不出。

半夏（洗五錢），草烏（一字炒），桂（一字多）

右同為末，生薑汁浸蒸餅為丸如雞頭大，每服一丸至夜含化，多歲不愈者亦效。

枳殼湯

治久痰胸膈不利者，多上焦發熱。

枳殼（麩炒去穰三兩），桔梗（三兩），黃芩（一兩半）

右同剉，每日早用二兩半，水三盞煎至二盞，勻作三服，午時一服，申時一服，臨
臥時一服。二日七兩半，藥盡服生半夏湯。

生半夏湯

半夏（不以多少洗七遍，切作片子）

右每服秤三錢，水一盞半，入生薑五大片，同煎至一盞，和滓食後服，一日三二服
，服三日畢再服枳朮丸，盡其痰為度，先消胸中氣，後去膈上痰，再服枳朮丸，謂
首尾合盡消其氣，今痰不復作也。

清鎮丸

治熱嗽。

小柴胡湯內加人參一梧，青黛（半兩）

右為細末麵糊丸如桐子大，每服五十丸，生薑湯下。

半夏丸

治因傷風而痰作喘逆，兀兀欲吐，惡心欲倒也。吐加檳榔三錢。

半夏（一兩湯洗切），雄黃（研三錢）

右同為末，生薑汁浸蒸餅為丸桐子大，每服三十丸，生薑湯下，小兒丸如黍米大。

白朮散

治夏暑大熱，或醉飲冷，痰溼不止，膈不利。

白朮，茯苓，半夏（洗），黃芩（各等分）

右為麤末，每服五錢至七錢，水二盞，入生薑十片，煎至一盞去滓，調陳皮末一錢
，神末一錢，食後服。

法曰大熱大飲，蓋酒味熱而引飲冷，冷與熱凝於胸中不散而成溼，故痰作矣。甚者
宜吐之，吐後服五苓，甘露，勝溼去痰之劑。

白朮湯治痰潮上如湧泉不可治者。

白朮，白茯苓，半夏（等分）

右為末，每服半兩，病大者一兩，水二盞，生薑七片煎至一盞，取清調神末二錢
，頓服之。病甚者下玉壺丸一百丸，大效永除根。

天門冬丸

治婦人喘手足煩熱，骨蒸寢汗，口乾引飲，面目浮腫。

天門冬（十兩去心），麥門冬（去心八兩），生地黃（三斤取汁為膏子）

右二味為末，膏子和丸如梧子大，每服五十丸煎逍遙散送，逍遙散中去甘草加人參
，或服王氏博濟方中人參荊芥散亦可。如面腫不已，經曰面腫曰風，故宜汗，麻黃
桂枝可發其汗，後服柴胡飲子去大黃。故論曰治藏者治其俞，治府者治其合，浮腫
者治其經。治俞者治其土也，治合者亦治其土也，如兵家圍魏救趙之法也。

  ==2虛損論第二十二

論曰虛損之疾，寒熱因虛而感也。感寒則損陽，陽虛則陰盛，損自上而下，治之宜
以辛甘淡，過於胃則不可治也。感熱則損陰，陰虛則陽盛故損自下而上，治之宜以
苦酸鹹，過於脾則不可治也。自上而損者，一損損於肺，皮聚而毛落。二損損於心
，血脈虛少不能榮於藏府，婦人月水不通。三損損於胃，飲食不為肌膚。自下而損
者，一損於腎，骨痿不能起於床。二損損於肝，筋緩不能自收持。三損損於脾，飲
食不能消剋。論曰心肺損而色蔽，腎肝損而形痿，榖不能化而脾損，感此病者皆損
之，病也漸漬之深，皆虛勞之疾也。

四君子湯：

治肺損而皮聚毛落，益氣可也。

白朮，人參，黃耆，茯苓（各等分）

右為麤末，每服五六錢七錢，水一盞煎至七分，去滓，食遠溫服。

八物湯

治心肺虛損，皮聚而毛落，血脈虛損，婦人月水愆期，宜益氣和血。

白朮，人參，黃耆，茯苓，川芎，熟地黃，當歸，芍藥（各等分）

右麤末，每服五七錢，水一盞煎至七分，去滓食後溫服。

十全散

治心肺損及胃，飲食不為肌膚，宜益氣和血調飲食。

白朮，人參，黃耆，伏神，桂枝，熟地黃，當歸，川芎，芍藥，甘草（等分）

右為末，加生薑棗同煎，水一大盞，藥五錢煎至七分，食前，日三服。

金剛丸

治腎損，骨痿不能起於床，宜益精。

萆薢，杜仲（炒去絲），免絲子（酒浸），蓯蓉（酒浸等分）

右為細末，酒煮豬腰子為丸，每服五七十丸，空心酒下。

牛膝丸

治腎肝損，骨痿不能起於床，筋緩不能收持，宜益精緩中。

牛膝（酒浸），萆薢，杜仲（炒去絲），蓯蓉（酒浸），防風，免絲子（酒浸），
白蒺藜（各等分），桂枝（減半）

右細末，酒煮豬腰子搗丸桐子大，空心酒下，五七十丸。

煨腎丸

治腎肝損及脾損，穀不化，宜益精緩中消穀。

牛膝（酒浸），萆薢，杜仲，蓯蓉，免絲子，防風，白蒺藜，胡蘆巴，破故紙（等
分），桂（半錢）

右和劑服餌如金剛丸法，腰痛不起者甚效。

黑地黃丸加五味子名腎氣丸

治陽盛陰虛，脾腎不足，房室虛損，形瘦無力，面多青黃而無常色，宜此藥養血益
腎。

蒼朮（一斤米泔浸），熟地黃（一斤），川薑（冬一兩，夏五錢，春七錢），五味
子（半斤）

右為細末，棗肉為丸如梧子大，每服一百丸至二百丸，食前米飲下或酒。治血虛久
痔甚效，經曰腎苦燥，急食辛以潤之，開腠理致津液通氣。五味子味酸故酸以收之
，此雖陽盛不燥熱，乃是五藏虛損於內，故可益血收氣也。此藥類象神品藥也。

治陽虛陰盛，心肺不足，宜八味丸。若形體瘦弱無力多困，未知陰陽先損，夏月地
黃丸，春秋宜腎氣丸，冬月宜八味丸。

  ==2消渴論第二十三

論曰消渴之疾三焦受病也，有上消中消腎消。上消者上焦受病，又謂之膈消病也。
多飲水而少食，大便如常或小便清利，知其燥在上焦也，治宜流溼潤燥。中消者胃
也，渴而飲，食多小便黃。經曰熱能消穀，知熱在中。法云宜下之，至不欲飲食則
愈。腎消者病在下焦，初發為膏淋，下如膏油之狀，至病成而面色黧黑，形瘦而耳
焦，小便濁而有脂。治法宜養血以肅清，分其清濁而自愈也。法曰燥上而渴，辛甘
潤肺，故可用蜜煎生薑湯，大器頓之，時時呷之。法云心肺之病莫厭煩而少飲。內
經云補上治宜以緩，又曰辛以潤之，開腠理致津液通則肺氣下流，故氣下火降而燥
衰矣，其渴乃止。又經曰二陽結為消。王注曰二陽結於胃及大腸俱熱也，腸胃藏熱
則善消水榖，可甘辛降火之劑，黃連末一斤，生地黃自然汁，白蓮花藕自然汁，牛
乳汁各一斤敖成膏子劑，黃連末為丸如梧桐子大，每服三十丸少呷溫水送下，日進
十服，渴病立止。

治上焦膈消而不欲多食，小便清利宜小柴胡湯，或加白虎湯，或錢氏方中地骨皮散
，內加芍藥，黃耆，石膏，黃芩，桔梗之類是也。

人參石膏湯

治膈消，上焦煩渴不欲多食。

人參（半兩），石膏（一兩一錢），知母（七錢），甘草（四錢）

右為麤末每服五錢至七錢，水煎食後溫服。

順氣散

治消中，熱在胃而能食，小便赤黃，微利之為效，不可多利，服此藥漸漸利之，不
欲多食則愈。

厚朴（薑製一兩），大黃（四兩），枳實（二錢炒）

右剉，每服五錢，水煎，食遠服。

茴香散

治腎消病，下焦初證小便如膏油。

茴香（炒），苦楝（炒）

右細末，酒調二錢，食前服。

八味丸

治腎消大病加減法。

本方內倍加山藥外，桂附從四時加減，假令方內桂附一兩，春各用三錢，夏一錢，
秋用五錢，冬全用一兩。

珍珠粉丸

治白淫夢泄遺精及滑出而不收。

黃柏一斤（於新瓦上燒令通赤為度），真蛤粉一斤

右為細末滴水丸如桐子大，每服一百丸空心酒下。法曰盛陽乘陽故精泄也，黃柏降
火，蛤粉鹹而補腎陰也。又治思想無窮所願不得之證。

竹籠散

治消渴。

五靈脂，黑豆（去皮臍）

右等為細末，每服三錢，冬瓜湯調下，無冬瓜苗葉皆可，日二三服效，渴定不可服
熱藥，唯服八味丸去附子加五味子。

  ==2腫脹論第二十四（小兒附）

靈樞脹論云帝問岐伯脹形何如，岐伯曰夫心脹者，煩心氣短臥不安。肺脹者虛滿而
喘欬。肝脹者下滿而痛引少腹。脾脹者善噦四肢煩悗，體重不能勝衣，臥不安。
腎脹者引背央央然，腰髀痛。六腑脹胃脹者，腹滿胃脘痛，鼻聞焦臭妨於食，大便
難。大腸脹者腸鳴痛而濯濯，冬日重於寒則飧泄食不化。小腸脹者小腹滿引腰而
痛。膀胱脹者少腹氣滿而氣癃。三焦脹者氣滿于皮膚中硜硜然而不堅。膽脹者下
痛脹，口苦善太息。又水脹篇云帝問岐伯水脹何如，答曰水始起也，目窠上微腫如
新臥起之狀，其頸脈動，欬，陰股間寒，足脛腫，腹乃大，其水已成矣。以手按其
腹隨手而起，如裹水之狀此其候也。帝曰膚脹何如，岐伯曰膚者寒氣客於皮中空
空然不堅，腹身大盡腫皮厚，按其腹窅而不起，腹色不變此其候也。鼓脹何如，答
曰腹脹身皆大，大與膚脹等也，色蒼黃腹筋起，此其候也。腸覃何如，答曰寒氣客
於腸外與衛相博氣不得榮，因有所繫，癖而內著惡氣乃起，瘜肉生其始大也，大如
雞子稍以益大，至其成如懷子狀，久者離歲按之則堅，推之則移，月事不以時下，
此其候也。石瘕何如，答曰石瘕生於胞中，寒氣客於子門閉塞，氣不通惡血當瀉不
瀉，因以止，日以益大，狀如懷子，月事不時，皆生於女子，可導而下。帝曰膚脹
鼓脹可剌邪。曰先瀉其脹之血絡，復調其經，刺去其血絡也。

經云平治權衡，去菀陳剉，開鬼門潔淨府。平治權衡者，察脈之浮沉也。去菀陳剉
者，疏滌腸胃也。開鬼門潔淨府者，發汗利小便也。又鼓脹之病治以雞屎醴。名醫
云其腫有短氣不得臥為心水，兩痛為肝水，大便鴨溏為肺水，四肢皆腫為脾水，
腰痛足冷為腎水，口苦咽乾為膽水，乍虛乍實為大腸水，各隨其經絡分其內外，審
其脈證而別之。又有風水皮水石水黃汗，歸各藏以論之。風合歸肝，皮合歸肺，黃
汗歸脾，石合歸腎。風水脈浮必惡風，皮水脈亦浮按下沒指，石水脈沉腹滿不喘，
黃汗脈沉遲發熱而多涎，久而不愈必致癰膿。水腫脈浮帶數即是虛寒止其間，久
必沉伏，沉伏則陽虛，陰實為水必矣。要知水脈必沉是也，論曰脈出者死，與病不
相應也。諸唇黑則傷肝，缺盆盈平則傷心，臍出則傷脾，足平則傷腎，背平則傷肺
，此五者必不可療也。治法云腰以上宜發汗，腰以下利小便。錢氏論虛實腹脹，實
則不因吐瀉，久病之後亦不因下利，脹而喘急悶亂更有痰有熱，及有宿食不化而脹
者，宜服大黃丸，白餅子，紫霜丸下之。更詳認大小便如俱不通，先利小便後利大
便，虛則久病吐瀉後，其脈微細。肺主目胞，脾虛腫手足冷，當先服塌氣丸，後服
異功散，及和中丸，益黃散溫其氣。因於氣腫者橘皮煎丸。因於溼為腫，煎防己黃
耆湯調五苓散。因於熱為腫者服八正散。

又一法燥熱於肺為腫者，乃絕水之源也，當清肺除燥，水自生矣。於豉梔湯中加黃
芩。如熱在下焦，陰消使氣不得化者，當益陰則陽氣自化也，黃柏黃連是也。

五脈論五水灸法。

青水灸肝井，赤水灸心榮，黃水灸脾俞，白水灸肺經，黑水灸腎合。

婦人蠱脹無脈燒青丸，五皮散亦是。

論諸蠱脹者有二種，若從胃則旦食而不能夜食，旦則不脹夜則脹是也，若水腫證濡
泄者是也。內經曰蠱脹之病，治以雞屎醴酒調服。水脹之病當開鬼門潔淨府也。

白茯苓湯名變水

白茯苓，澤瀉（各二兩），郁李仁（二錢）

右咀作一服，水一碗煎至一半，常服，無時從少至多服，或煎得澄入生薑自然汁
在內和麵，或做粥飯作常食，五七日後覺脹下再中以白朮散。

白朮，澤瀉（各半兩）

右為細末，每服三錢煎茯苓湯調下，或丸亦可服三十丸。

末治之藥服黃耆芍藥建中之類，以調養之，平復後忌房室豬魚鹽麵等物。

治水氣蠱脹潔淨府，楮實子丸

楮實子（一斗水二斗成膏子），白丁香（一兩半），茯苓（三兩去皮）

右三味為細末，用楮實膏為丸如桐子大，不計其數從少至多，服至小便清利及腹脹
減為度，後服中治藥、末治藥、調養藥疏啟其中，忌甘苦酸，補其下，五補七宣。

取穴法

治腫治其經，治金火也，井榮俞經，陰經金也，金木水火，陽經火也。

治腫木香散

木香，大戟，白牽牛（各等分）

右為細末，每用三錢豬腰子一對批開，摻藥在內燒熟空心服之，如左則塌左，右則
塌右，如水腫不能全去，於腹上塗甘遂末，在遶臍滿腹少飲甘草水，其腫便去也。

治水腫。

螻蛄去頭尾與葡萄心同研，露七日曝乾為細末，淡酒調下，暑月溼用尤佳。

又方

棗一斗鍋內入水，上有有四指用大戟并根苗蓋之，遍盆合之煮熟為度，去大戟不用
旋，旋喫無時盡棗決愈神效。

  ==2眼目論第二十五

論曰眼之為病，在府則為表，當除風散熱。在藏則為裹，宜養血安神。暴發者為表
而易治，久病者在裹而難愈。除風散熱者瀉青丸主之，養血安神者定志丸。婦人熟
乾地黃丸是也，或有體肥氣盛風熱上行，目昏澀者槐子散主之，此由胸中氣濁上行
也。重則為痰厥亦能損目，常使胸中氣清無此病也。又有因目疾服藥多而損氣者，
久之眼漸昏弱，乍明乍暗不欲視物，此目少血之驗也，熟乾地黃丸，消風散，定志
丸，相須而養之。或有視物不明見黑花者，此謂之腎氣弱也，宜補腎水駐景丸是也
。或有暴失明者，謂眼居諸陽交之會也，而陰及閉之，此風邪內滿當有不測之疾也
。翳膜者風熱重而有之，或斑入眼，此肝氣盛而發在表也，翳膜已生在表明矣，當
發散而去之，反疏利則邪氣內搐為翳則深也。邪氣未定謂之熱翳而浮，邪氣已定謂
之冰翳而沉，邪氣牢而深者謂之陷翳，當以焮發之物使其邪氣再動，翳膜乃浮，輔
之退翳之藥則能自去也。病久者不能速效當以歲月除之。

治眼赤暴發腫，散熱飲子。

防風，羌活，黃芩，黃連（各一兩）

右剉，每服半兩，水二盞煎至一盞，食後溫服。如大便秘澀加大黃一兩，如痛甚者
加當歸地黃，如煩燥不能眠睡，加梔子一兩。

川芎散

風熱上衝，頭目眩熱，腫及胸中不利。

川芎，槐子（各兩）

右細末三錢，如胸中氣滯不利，生薑湯調。目疾茶調。風熱上攻，咀，一兩水煎
食後服。

治眼久病昏澀，因發而久不愈，地黃湯。

防風，羌活，黃芩，黃連，地黃，當歸，人參，茯神（各等分）

右為麤末，每服五七錢，水一盞半煎至一盞，去滓溫服食後。

槐子散

槐子，黃芩，木賊，蒼朮（各等分）

右細末茶清調下，食後。

治眼生翳膜及入眼，焮赤已過者瀉青丸主之，當半減大黃，如大便秘焮氣未定，
依方服之。

治冰翳人不去者羚羊角散主之。

羚羊角，升麻，細辛（各等分），甘草（半之）

右為細末，一半為散，一半蜜為丸如桐子大，每服五七十丸以羚羊角散下之，食後
臥，米泔水煎服。

治太陽經衛虛血實，腫人臉重頭中溼淫，膚脈晴痛，肝風盛，眼黑腎虛，桔梗丸。

桔梗（一斤），牽牛（頭末三兩）

右二味為末煉蜜為丸如桐子大，每服四五十丸，加至百丸食前溫水下，日二服。

金絲膏

點眼藥。

生薑（四兩取汁），白沙蜜（一斤煉去滓），豬膽汁（三錢），黃連（四兩槌，用
水一斗浸煎取五升）

右先煎黃連水，後入薑汁，次入蜜同煎，去沬淨，次入下項藥末。

腦子（四錢），麝香（三錢），碙砂（四錢），鵬砂（三錢），輕粉（五錢），熊
膽（四錢），青鹽（三錢）

右極細攪勻，熬令稀膏點用。

治眼暴赤發嗔，痛不可忍者，救苦丸。

黃連（一兩），當歸（二錢），甘草（一錢）

右同剉細，新水半碗浸一宿，以慢火熬約至一半，以綿濾去滓，以淨為妙。用火再
熬作稠膏子為度，攤在枕上倒合以物蓋之，用熟艾一大彈子許，底下燃之用艾煄膏
子，艾盡為度，再入下項藥。

硃砂（二錢飛），腦子（半錢），乳香，沒藥（各等分）

右同研極細入黃連膏內，搜和丸如米大，每用二丸點眼大角，仰面臥，藥化則起。

治眼發赤腫，毒氣侵晴脹痛，宣毒散。

盆硝，雄黃，乳香，沒藥（各等分）

右為極細末，以少許鼻內之。

治眼風，毒發腫，鼻中欲曉嚏多大損而生瘡，宣風散。

川芎，甘菊（各二錢），乳香，沒藥（各一錢）

右和勻再研極細，少許鼻內之。

目能遠視不能近視，局方中定志丸能近視不能遠視，萬壽地芝丸。

生薑（四兩焙），天門冬（四兩去心），枳殼（三兩去穰炒），甘菊（二兩）

右為細末煉蜜丸，如桐子大，茶清或溫酒下一百丸，食後，此樂能愈大風熱。

洗眼藥

訶子皮，木香，白朮，肉豆蔻，白芍藥，甘草

水煎溫服，寒加附子。

虛損門湯類

雙和湯

白芍（二錢），地黃，當歸，川芎，黃耆（各一錢），甘草（炙），肉桂（各五分
）

加薑棗水煎服。

樂令建中湯

人參，黃耆，茯苓，當歸，白芍，甘草，陳皮，半夏，桂心，細辛，前胡，麥冬

加薑棗水煎服。

二十四味大建中湯

人參，茯苓，黃耆，陳皮，半夏，甘草，川芎，當歸，白芍，熟地黃，桔梗，柴胡
，阿膠（蛤粉炒），柏子仁，秦艽，烏藥，草果，烏梅肉，鱉甲（醋炙），檳榔，
五味子，地骨皮，木香，官桂

加薑棗水煎服。

黃耆建中湯

盜汗自汗。

黃耆（一錢），白芍（二錢），肉桂（八分），甘草（炙五分）

加薑棗水煎，去滓入飴糖，再煎令溶服。

大補黃耆湯（魏氏）

人參，茯苓，白朮，黃耆，甘草，川芎，當歸，熟地，防風，肉桂，山茱萸（取肉
），五味子，肉蓯蓉

加薑棗水煎服。沉附湯（直指）： 虛炎短乏。

沉香，附子，辣桂，蓽澄茄，香附，甘草

加薑水煎服。

歸脾湯（濟生）： 驚悸。

人參，黃耆，白朮，茯神，甘草，酸棗仁（炒），木香，龍眼肉

加薑棗水煎服。

滑石六一湯

滑石（五兩），甘草（炙一兩）

每服五錢為末，白湯調服。

乾葛湯

乾葛（二錢），枳實（麩炒），梔子仁，豆豉（各一錢），甘草（五分）。

水煎服。

胃苓湯：疸。

即平胃散五苓散併用。

枳歸湯（闕）

菊花湯：眼。

白蒺藜（炒），羌活，木賊（去節），蟬退（去頭足），菊花（等分）

右為末每服二錢，食後茶清調服。

升麻煎（千金）

治膀胱熱不已，口舌生瘡咽腫。

升麻，玄參，薔薇根白皮，射干（各四兩），大青，黃柏（各三兩），蜜（七合）

七味咀，以水七升煮一升五合，去滓下蜜煎兩沸，細咽。

瘡毒門湯類。

五香連翹湯

沉香，乳香，甘草，連翹，青木香，射干，升麻，桑寄生，獨活，木通，丁香，大
黃，麝香

水煎空心熱服，以利下惡毒為度。

婦人門湯類。

玄胡索湯（濟生）：經事不調。

當歸，玄胡索，蒲黃，赤芍藥（各八分），乳香，官桂（各二分），沒藥，木香，
甘草，薑黃（各五分）

加薑水煎服，吐逆加半夏橘紅各八分，有痰亦加。

溫經湯

阿膠（蛤粉炒），當歸，川芎，芍藥，甘草，防己，當歸（各一兩），防風（二兩
）

右咀，先煎蒼朮一斤，用水五升煎至三升，去朮滓入前藥十二味，再煎至三四盞
，絞取清汁作三四服，終日服之，又煎蒼朮滓為湯，去滓，再依前煎服十二味滓，
此除溼散鬱熱，使胃氣和平如或未已，再作半料服之，若大便秘及煩熱，少服黃連
湯，如微利及煩熱已過，卻服復煎散半料。如此使榮衛俱行，邪氣不能內侵也。

  ==2（？瘡瘍論第二十六）

治諸瘡瘍藏府已行，如痛不可忍者，可服當歸黃耆湯，并加減在後。

當歸，黃耆，地黃，地骨皮，川芎，芍藥（各等分）

右咀，每服一兩，水一碗煎至五分，去滓溫服。如發熱者加黃芩，煩熱不能臥者
加梔子，如嘔是溼氣侵胃也，倍加白朮。

膏藥方

好芝麻油（半斤），當歸（半兩），杏仁（四十九箇去皮），桃柳枝（各四十九條
長四指）

右用桃柳二大枝，新綿一葉包藥繫於一枝上，內油中外一枝攪於鐵器內煎成，入黃
丹三兩，一處熬水中滴成不散，如珠子為度。

治金絲瘡，一云紅絲瘤，其狀如線或如繩，巨細不等，經所謂丹毒是也。但比熛毒
不甚廣闊，人患此疾頭手有之，下行至心則死，下有之上行亦然。法當於痛頭截經
而刺之以出血，後嚼萍草根塗之立愈。

治從高墜下，涎潮昏冒，此驚恐得也，苦杖散。

苦杖（不以多少）

右細末熱酒調下，如產後瘀血不散，或聚血皆治之。

治丁瘡奪命散

烏頭尖，附子底，蝎稍，雄黃（各一錢），蜈蚣（對），碙砂，粉霜，輕粉，麝香
，乳香（各半錢），信（二錢半），腦子（少許）

右為細末，先破瘡出惡血畢，以草杖頭用紙帶入於內，以深為妙。

治瘡難消，不能作膿，痛不止，木香散。

地骨皮（一兩去土皮），木香（半兩），穿山甲（二錢半灸黃），麝香（一字）

右為細末，酒調下三錢，及小兒斑後生癰，米飲調下，效如神。

治丁瘡毒氣入腹，昏悶不食。

紫花地丁，蟬殼，管仲（各半兩），丁香，乳香（各一錢）

右細末，每服二錢，溫酒調下。

治惡瘡有死肉者及追膿。

白丁香，輕粉，粉霜，雄黃，麝香（各一錢），巴豆（三箇去油）

右同研細，新和作錠子用之。

治諸瘡大疼痛，不辨肉色漫腫光色，名曰附骨癰，如神三生散。

露蜂房，蛇退皮，頭髮（洗淨各等分）

三味燒灰存性，研細酒調三錢。

治膀胱移熱於小腸，上為口糜，好飲酒人多有此疾，當用導赤散，五苓散各半兩煎
服。

治少陰口瘡，半夏散，若聲絕不出者是風寒遏絕陽氣不伸也。

半夏（一兩製），桂（一字），草烏頭（一字）

右同煎，一盞水分作二服，其效如神。

治太陰口瘡，甘礬散。

生甘草（一寸），白礬（一栗子大）

右噙化嚥津。

治赤口瘡，乳香散。

乳香，沒藥（各一錢），白礬（飛半錢），銅綠（少許）

右為細末摻用。

諸瘡瘍痛，色變紫黑者，回瘡，金銀花湯。

金銀花，黃耆（四兩），甘草（一兩）

右三味剉細，酒一升入瓶內閉口，重湯內煮三二時，取出去滓，放溫服之。

諸瘡腫已破未破，焮腫甚，當歸散主之。

當歸，黃耆，栝萋，木香，黃連（各等分）

右為粗末，煎一兩，如痛而大便秘加大黃三錢。

乳香散

治瘡口痛大者。

寒水石（燒一兩），滑石（一兩），乳香，沒藥（各五分），腦子（少許）

右各研細同和勻，少摻瘡口上。

雄黃散

治諸瘡有惡肉，不能去者。

雄黃（一錢研），巴豆（一箇去皮研）

右二味同研如泥，入乳香沒藥少許再研細，少上，惡肉自去也。

木香散

治瘡口久不歛。

木香，檳榔（各一錢），黃連（二錢）

右為細末摻上，如痛加當歸一錢，貼之自收歛。

又方

小椒（去目炒黑色一錢另研），定粉（一兩），風化灰（五錢），白礬（二錢半飛
過），乳香，沒藥（各一錢）

右為細末，摻瘡口上。

鍼頭風

治瘡瘍焮腫木硬。

蟾酥，麝香（各一錢）

各同研極細，以兒乳汁調和泥，入合磁內盛乾，不妨每用以唾津調撥少許於腫處，
更以膏藥傅之，毒氣自出，不能為瘡，雖有瘡亦輕。

治白口瘡，沒藥散。

沒藥，乳香，雄黃（各一錢），輕粉（半錢），巴豆霜（少許）

右細末乾摻。

  ==2瘰論第二十七

夫瘰者，經所謂結核是也，或在耳前後，連及頤頷，下連缺盆皆為瘰，或在胸
及胸之側，下連兩皆為馬刀，手足少陽主之。此經多氣少血，故多堅而少軟，膿
白而稀如泔水狀，治者求水清可也。如瘰生去別經，臨時於銅人內，隨其所屬經
絡部分，對證之穴灸之，并依經內藥用之，獨形而小者為結核，續數連結者為瘰
，形表如蛤者為馬刀。

治馬刀連翹湯

連翹（二斤），瞿麥（一斤），大黃（三兩），甘草（一兩）

右咀，一兩，水兩碗煎至一盞半，早食後，已時服，在項兩邊是屬少陽經，服藥
十餘日後可於臨泣穴灸二七壯，服藥不可住了，至六十日決有效。一方加大黃，不
用甘草，更加貝母五兩，雄黃七分，檳榔半兩，同末熱水調下三五錢。

治瘰，文武膏（桑椹也）

文武實（二斗黑熟者）

右以布袋取汁，銀石器中熬成薄膏，白湯點一匙，日三服。

  ==2痔疾論二十八

論曰手陽明大腸名曰害蜚（蜚虫也）。六元正紀論陽明又曰司殺府（手陽明屬金）
，大腸名害蜚，謂金能害五虫，又曰司殺府謂金主殺，既有此二名，何以自生蟲。
蓋謂三焦相火，盛而能制陽明金，故木來相每。內經曰侮謂勝已也，木主生五蟲。
叔和云氣主生於脾藏，傍大腸疼痛陣難當，漸覺稍瀉三焦熟，莫謾多方立紀綱。此
言飲酒多食熟物，脾生大熱而助三焦氣盛，火能生土也，當瀉三焦火，熱退使金得
氣而反制木，木受制則五蟲不生，病自愈矣。

蒼朮澤瀉丸

蒼朮（四兩去皮），澤瀉（二兩），枳實（二兩），地榆（一兩），皂子（二兩，
燒存性）

右為細末，燒飯為丸桐子大，每服三十丸，食前酒或米飲下。

又方

川烏（炮），古石灰（各等分）

依前丸服。

淋洗藥

天仙子，荊芥，小椒，蔓荊子（等分）

右以水煎洗。

黑地黃丸

治痔之聖藥也，在虛損門下有方。

  ==2婦人胎產論第二十九

論曰婦人童幼天癸未行之間，皆屬少陰。天癸既行皆從厥陰，論之天癸已絕，乃屬
太陰經也。治胎產之病，從厥陰經者是祖生化之源也，厥陰與少陽相為表裏，故治
法無犯胃氣乃上二焦，為三禁，不可汗，不可下，不可利小便。發汗者同傷寒下早
之證，利大便則脈數而已，動於脾，利小便則內亡津液，胃中枯燥。製藥之法能不
犯三禁則榮衛自和，榮衛和而寒熱止矣。外則和於榮衛，內則調於清便。先將此法
為之初治，次後詳而論之見證，消息同壞證，傷寒為之緩治，或小便不利，或大便
秘結，或積熟於腸胃之間，或以成，或散血氣而為浮腫。蓋產理多門，故同傷寒
壞證，如發渴而白虎，氣弱則黃耆，血刺痛而用以當歸，腹中痛而加之芍藥，已上
例證不犯三禁，皆產後之久病也。凡產後暴病禁犯不可拘也，如產後熱入血室者，
桃仁承氣抵當湯之類是也。胃堅燥者大承氣不可以泄藥言之。產後世人多用烏金四
物，是不知四時之寒熱，不明血氣之虛與實，盲然一概用藥，如此而愈加增劇，是
醫人誤之耳。大抵產病，天行從增損柴胡，雜證從加添四物，然春夏雖從柴胡，秋
冬約同四物，藥性寒熱病證虛實，不可不察也。四物湯常病服餌，四時各有增損，
今具增損於后。

春倍川芎（一曰春，二曰脈弦，三曰頭痛），夏倍芍藥（一曰夏，二曰脈洪，三曰
泄），秋倍地黃（一曰秋，二曰脈濇，三曰血虛），冬倍當歸（一曰冬，二曰脈沉
，三曰寒而不食），此常服，順四時之氣，而有對證不愈者，謂失其輔也。春防風
四物（加防風倍川芎），夏黃芩四物（加黃芩倍芍藥），秋天門冬四物（加天門冬
倍地黃），冬桂枝四物（加桂枝倍當歸），此四時常服，隨證用之也。如血虛而腹
痛，微汗而惡風，四物加茂桂，謂之腹痛六合。如風虛眩運加秦艽羌活，謂之風六
合。如氣虛弱，起則無力匡然而倒，加厚朴陳皮，謂之氣六合。如發熱而煩不能安
臥者，加黃連梔子，謂之熱六合。如虛寒脈微，氣難布息不渴，清便自調，加乾薑
附子，謂之寒六合。如中溼身沉重無力，身涼微汗，加白朮茯苓，謂之溼六合。此
婦人常病，及產後病通用之藥也。治婦人虛勞局方中謂之首尾六合者，如入聖散下
熟乾地黃丸，是治無熱虛勞專其養也，中道藥也。牡丹煎丸空心食前，人參荊芥散
，臨臥食後，是治有熱虛勞藥也。

治婦人懷胎腹脹，枳殼湯。

枳殼（三兩炒），黃芩（一兩）

右為麤末，每服半兩，水一盞半煎一盞，去滓溫服。

治產前脹滿身體沉重，枳殼湯中加白朮一兩。

治產前寒熱，小柴胡湯中去半夏謂之黃龍湯。

治懷孕胎漏，二黃散。

生地黃，熟地黃（各等分）

右為細末加白朮枳殼湯調下一兩，日二服。

治有孕胎痛，地黃當歸湯。當歸（一兩），熟地黃（二兩）

右為麤末，作一服，水三升煎至升半，去滓頓服。

束胎丸

白朮，枳殼（去穰炒等分）

右為末燒飯為丸如桐子大，又月一日，食前，服三五十丸，溫熟水下，胎瘦易生也
，服至產則已。

產間藥

治胎衣不下，或子死腹中，或血衝上昏悶，或血暴下及胞乾而不能產者，宜服半夏
湯。

半夏（一兩半），桂（七錢半去皮），大黃（五錢），桃仁（三十箇去皮尖炒）

右為細末，先服四物湯三兩，服次半夏湯三錢，生薑三片，水一盞，煎去三分，食
後，如未效，次服下胎丸。

下胎丸

半夏（生），白歛（各半兩）

右為細末滴水為丸如桐子大，食後用半夏湯下三二丸，續續加至五七丸，如有未效
者，須廣大其藥，榆白皮散主之，又不效大聖散主之。有宿熱人宜服人參荊芥散。

產後藥

治產後經水適斷，感於異證，手足牽搐咬牙昏冒，宜增損柴胡湯。

柴胡（八錢），黃芩（四錢半），人參（三錢），半夏（三錢），石膏（四錢），
知母（二錢），黃耆（五錢），甘草（四錢炙）

右為麤末，每服半兩，生薑五片，棗四箇，水一盞半煎至一盞，溫服清，無時。

前證已去，次服秦芄湯去其風邪。

秦芄（八錢），人參（三錢），防風（四錢半），芍藥（半兩），柴胡（八錢），
黃芩（四錢半），半夏（三錢），甘草（四錢炙）

右為麤末，每服五七錢，水一盞煎至七分，溫服清，無時，二三日經水復行。前證
退宜服荊芥散，小柴胡小料中加荊穗五錢，枳殼五錢麩炒去穰，同小柴胡湯煎服，
三二日後宜正脾胃之氣，兼除風邪，宜服防風湯。

蒼朮（四兩），防風（三兩），當歸（一兩半），羌活（一兩半）

右為粗末，每服一二兩，水三盞煎至一盞半，取清，續續常服，無時。

凡胎前之藥無犯胎氣，產後變化並同，傷寒壞證盡從加減四物湯調治。

治產後腹大堅滿，喘不能臥，白聖散。

樟柳根（三兩），大戟（一兩半），甘遂（一兩炒）

右為極細末，每服二三錢熱湯調下，取大便宣利為度，此藥主水氣之勝藥也。

治產後風氣在表，面目四支浮腫，宜加減局方中七聖丸，每服二十丸白湯下，日加
三四丸以利為度。如浮腫喘嗽加木香檳榔倍之，謂氣多浮則腫，如頭目昏冒，加羌
活川芎謂多風也。如只浮腫依七聖丸本方服之。

治產後日久虛勞，雖日久而脈浮疾者，宜服三元湯。

柴胡（八錢），黃芩，人參，半夏（洗），甘草（炙各三錢），川芎，芍藥，熟地
黃，當歸（各二錢半）

右為麤末，同小柴胡湯煎服。

治日久勞虛微有寒熱，脈沉而浮，宜柴胡四物湯。

川芎，熟地黃，當歸，芍藥（各一兩半），柴胡（八錢），人參，黃芩，甘草，半
夏（各三錢）

右為麤末，同四物煎服。

如日久虛勞，鍼灸小藥俱不效者，宜服三分散。

白朮，茯苓，黃耆，川芎，芍藥，熟地黃，當歸（各一兩），柴胡（一兩六錢），
黃芩（六錢），人參（一兩六錢），半夏（六錢），甘草（六錢）

右為麤末，每服一兩，水一盞煎至半盞，溫服清，日一服。

治產後虛勞不能食，宜十全散。

白朮，茯苓，黃耆（各二兩），人參，川芎，芍藥，熟地黃，當歸（各一兩），桂
（一兩半），甘草（一兩半炙）

右剉如麻豆，每服半兩，水一盞半，入生薑五片，棗三枚，同煎至七分，空心食前
，溫服清。

凡虛損病者，淺深治有次第，虛損論中詳論之。

治產後諸風，痿攣無力，血風湯。

秦艽，羌活，防風，白芷，川芎，芍藥，當歸，地黃，白朮，茯苓（各等分）

右為細末，一半煉蜜丸如桐子大，一半散，溫酒調下丸子五七十丸甚妙。

治產後諸積不可攻，當養陰去熱，其病自退，宜服芍藥湯。

芍藥（一斤），黃芩，茯苓（各六兩）

右三味為麤末，每服半兩，水煎日三服，去滓溫服。

治產後兒枕大痛，黑白散。

烏金石（燒紅醋七遍另為細末），寒水石（燒存性末）

右二味各等分，另頓放，臨服各抄末一錢半，粥飲湯下，痛止便不可服，未止再服
大效。

治產後不煩而渴，桃花散。

新石灰（一兩），黃丹（半錢）

右細末，渴時冷漿水調一錢服。

治產後衝脹胸中有物狀，是噎氣不降，紫金丹。

代赭石，石（各等分）

右為細末醋糊為丸如桐子大，每服三五十丸，酒下，胸中痛加當歸湯下，久服治血
癖。

又方

代赭石（一兩），桃仁（三錢炒去皮尖），大黃（五錢）

右為末，薄荷水為糊丸，如桐子大，每服三五十丸，溫水下，無時。

治臍腹痛不可忍，四物湯一兩加玄胡三錢半。

治血癖腹痛及血剌腰痛，四物湯細末二兩，加酒煮玄胡細末三兩，每服三錢酒調下
。

治血運血結血聚於胸中，或偏於少腹或連於肋，四物湯四兩倍當歸川芎，加鬼箭
紅花玄胡各一兩，同為末，如四物湯煎服取清，調沒藥散服之。

沒藥散

蟲（一錢去足羽炒），水蛭（一錢炒），麝香（一錢），沒藥（三錢）

右為細末，煎前藥調服，血下痛止，只服前藥。

治產後頭痛，血虛痰癖寒厥，皆令頭痛加減四物湯。

羌活，川芎，防風，香附子（炒），白芷（各一兩），石膏（二兩半），細辛（二
錢），當歸（五錢），熟地黃（一兩），甘草（五錢），蒼朮（一兩六錢去皮）

右為麤末，每服一兩，水煎服，無時。如有汗者是氣弱頭痛也，方中加芍藥三兩，
桂一兩半，加生薑下。如痰癖頭疼加半夏三兩，茯苓一兩半，加生薑煎。如熱厥頭
痛又加白芷三兩，石膏三兩，知母一兩半。寒厥頭痛加天麻三兩，附子一兩半，生
薑煎。

治產後風虛血眩，精神昏昧，荊芥散。

荊芥穗（一兩三錢），桃仁（五錢去皮尖炒）

右為細末溫水調服三錢，微喘加杏仁去皮尖炒，甘草炒各三錢。

治產前證，胎不動如重物下墜，腹冷如冰，立效散。

川芎，當歸（各等分）

右為麤末，每服秤三錢，水二盞煎至一盞，去滓食前服。

治婦人胎漏，及因事下血，枳殼湯。

枳殼，黃芩（各半兩），白朮（一兩）

右為麤末每服五七錢，水一盞煎至七分，食前空心服。

治婦人筋骨痛及頭痛脈弦，增寒如瘧，宜服風六合湯。

四物湯四兩加羌活防風各一兩。

治婦人血氣上衝心，腹肋下悶，宜服治氣六合湯。

四物四兩加木香檳榔各半兩。

治婦人臍下冷，腹痛腰脊痛，宜服玄胡六合湯。

四物內加玄胡苦楝炒各一兩。

治婦人氣充經脈，月事頻併，臍下痛，宜芍藥六合湯。

四物內倍加芍藥。

治婦人經事欲行，臍腹絞痛宜服八物湯。

四物內加玄胡苦楝各一兩，檳榔木香各半兩。

治婦人經水過多，別無餘證，四物內加黃芩白朮各一兩。

治婦人經水澀少，四物內加葵花煎。

治婦人虛勞氣弱，喘嗽胸滿，宜氣六合湯。

四物內加厚朴一兩製，枳實半兩炒。

已上煎法並同四物服之，四物主治法。

熟地黃：補血。如臍下痛非熟地黃不能除，此通腎經之藥也。

川芎：治風瀉肝木。如血虛頭痛非芎不能除去，此通肝經之藥也。

芍藥：和血理脾治腹痛非芍藥不能除，此通脾經之藥也。

當歸：和血剌痛非當歸不能除，加血氣之壯，此通心經之藥也。

以上四味治法如前，一證於四物湯中各加二味用之，如少腹痛四物湯四兩加玄胡，
苦楝各一兩。經水暴多四物四兩加黃芩一兩。如腹痛者只加黃連。如夏月用不去黃
芩。經水如黑豆水，加黃連黃芩各一兩。如經水少而血色和者，四物四兩加熟地黃
，當歸各一兩。如經水適來適斷，往來寒熱者，先服小柴胡以去其寒熱，後以四物
湯調治之。如寒熱不退，勿服四物，是謂變證，表邪猶存不能效也。依前論中變證
，隨證用藥調治之。

治婦人血積，增損四物湯。四物內加廣茂，京三稜，桂，乾漆，皆依法製各加一兩
，如四物煎服。

治婦人產後血昏血崩，月事不調，遠年乾血氣，皆治之，名曰紅花散。

乾荷葉，牡丹皮，當歸，紅花，蒲黃（炒）

右各等分，為細末，每服半兩酒煎，和滓溫服。如衣不下，另末榆白皮煎湯調半兩
立效。

治婦人惡物不下。

當歸（炒），芫花（炒）

右細末酒調三錢，又好墨醋碎末之，小便酒調下妙。

又治胎衣不下，蛇退皮炒焦，細末二錢酒調下。

諸見血無寒，衄血，下血，吐血，溺血，皆屬於熱，但血家證皆宜服此藥，生地黃
散。

生地黃，熟地黃，枸杞子，地骨皮，天門冬，黃耆，芍藥，甘草，黃芩

右各等分同剉，每服一兩，水一盞半煎至一盞，去滓溫服，脈微身涼惡風，每一兩
加桂半錢，吐血者多有此證。

治衄血不止，麥門冬飲子。

麥門冬，生地黃

右各等分剉，每服一兩煎服。又衄血，先硃砂蛤粉，次木香黃連。大便結，下之，
大黃芒硝甘草生地黃。溏軟，梔子黃芩黃連可選用。

帶下論附。

論曰赤者，熱入小腸。白者熱入大腸，原其本也。皆溼熱結於脈，故津液湧溢是為
赤白帶下。本不病緣五脈經虛，結熱屈滯於帶，故女子臍下痛，而綿綿陰器中時
下也。故經曰任脈為病，男子內結七疝，女子帶下瘕聚。王注曰任脈自胞上過帶脈
，貫於臍上，故男子內結七疝，女子帶下，帶脈起於季章門，如束帶狀。令溼熱
冤結不散，故為病也。經曰脾傳之腎病名曰瘕疝。小腹冤熱而痛出白，一名曰蠱，
所以為帶下冤屈也，冤結也。屈滯而病熱不散，先以十棗湯下之，後服苦楝丸，大
玄胡散調下之。熱去溼除病自愈也。如女子不月，先瀉心火，血自下也。內經曰二
陽之病發心脾，有不得隱曲，故女子不月，其傳為風消。王注曰大腸胃發病也，心
脾受之，心主血，心病則血不流，脾主味脾病則味不化，味不化則精不足，精血不
足故其證不能已。虧則風邪勝而真氣愈消也。又經曰月事不來者，胞脈閉也。胞脈
屬於心，即理中湯加丁香。

新法半夏湯（和劑）

砂仁，神，陳皮，草果仁（各一兩），半夏（湯泡去滑四兩），甘草（二兩半生
干炒），白豆蔻仁，丁香（各五錢）

右為末每服二錢，先用生薑自然汁調成膏，入炒鹽湯，不拘時點服。

大半夏湯（三因）

半夏（湯泡二兩），人參（二兩）

右作四服，水三盞蜜二盞，攪勻入藥煎六分，不拘時服。又方加生薑七片。

二生湯（濟生）

附子（生去皮臍），半夏（生用各等分）

每服四錢，薑五片，水煎不拘時，溫服。入木香尤佳。

附子粳米湯

右用薑汁炮附子二錢，切作片煎湯煮粳米粥一盞，不拘時，食以效為度。

寒熱門湯類。

而終於胞中令氣上迫，肺氣不得上通，故月事不來。先服降心火之劑，後服局方中
五補丸，後以衛生湯治脾養血氣也。

 苦楝丸

治婦人赤白帶下。

苦楝（碎酒浸），茴香（炒），當歸

右等分為細末，酒糊丸如桐子大，每服三五十丸空心酒下，腰腿痛疼四物四兩加羌
活防風各一兩。

 衛生湯

當歸，白芍藥（各三兩），黃耆（三兩），甘草（一兩）

右為麤末，每服半兩，水二盞煎至一盞，去滓溫服，空心。如虛者加人參一兩。

  ==2大頭論第三十

夫大頭病者，是明陽邪熱太甚，資實少陽相火而為之也。多在少陽或在陽明，或傳
太陽，視其腫勢在何部分，隨經取之。溼熱為腫，木盛為痛，此邪見於頭多在兩耳
前後，先出皆主其病也。治之大不宜藥速，速則過其病，所謂上熱未除，中寒復生
，必傷人命，此病是自外而之內者是血病，況頭部分受邪見於無邪跡之部，當先緩
而後急。先緩者謂邪氣在上，著無形之分部，既著無形，無所不至，若用重劑速下
過其病難已，雖用緩藥，若急服之或食前或頓服，皆失緩體則藥不能得除病，當徐
徐浸漬無形之邪也。或藥性味形體擬象，皆要不離緩體是也，且後急者謂緩劑已瀉
邪氣，入于中是到陰部染于有形質之所，若不速去則損陰也，此終治卻為客邪當急
去之，是治客以急也。且治主當緩者，謂陽邪在上，陰邪在下，各本家病也。若急
治之不能解紛而益亂也，此故治主當緩，治客以急者，謂陽分受陰邪，陰分受陽邪
，此客氣急除去之也。假令少陽陽明為病，少陽為邪出于耳之前後也，陽明為邪者
首大腫是也，先以黃芩黃連甘草湯通炒過剉，煎少少不住服，或劑畢再用大黃煨鼠
粘子新瓦上炒香，煎藥成去滓，內芒硝俱各等分，亦時時呷之，無令飲食在前，得
微利及邪氣已。只服前藥如不已，再同前次第服之，取大便利，邪氣即止。如陽明
渴者加石膏，如少陽渴者加瓜蔞根，陽明行經升麻芍藥葛根甘草，太陽行經羌活防
風之類。

雷頭風附

夫治雷頭者諸藥不效，為與證不相對也。夫雷頭者震卦主之，震仰盂故予製藥內加
荷葉，謂象其震之形，其色又青乃述類象形也。當煎局方中升麻湯。

升麻湯（一兩），蒼朮（一兩），荷葉（一箇全者）

右為細末，每五錢水一盞煎七分，溫服，食後，或燒全荷葉一箇研細，調煎服亦妙
。

耳論附

論曰耳者蓋非一也，以竅言之是水也，以聲言之金也，以經言之手足少陽俱會其中
也，有從內不能聽者主也，有從外不能入者經也，有若蟬鳴者，有若鐘聲者，有若
火熇熇狀者，各隨經見之其間，虛實不可不察也。假令耳聾者腎者，何謂治肺，肺
主聲，鼻塞者肺也。何謂治心，心主臭，如推此法皆從受氣為始，腎受氣于己，心
受氣于亥，肝受氣于甲，肺受氣于寅，脾正四季，此法皆長生之道也。

  ==2小兒斑疹論第三十一

論曰斑疹之病，其狀各異，瘡發焮腫于外，屬少陽三焦相火謂之斑。小紅靨行于皮
膚之中不出者，屬少陰君火也，謂之疹。凡顯斑證者，若自吐瀉者，慎勿治則多吉
，謂邪氣上下皆出也。大凡瘡疹首尾皆不可下，恐妄動而生變，此謂少陽通表宜和
之也。當先安其裏以解毒，次微發之，安裏解毒者謂能安和五藏，防風湯是也，如
大便不秘，次微發之，微發之藥錢氏方甚多，宜選用之。如大便過秘宜微利之，當
歸丸，棗變百祥丸是也。初知是斑疹若便發之，令斑併出小兒難禁，是使別生他證
也。首尾不可下者，首曰上焦，尾曰下焦，若已吐利不可下也，便宜安裏藥三五服
。如能食大便秘者，內實宜微利之，若內虛而利者，宜安裏藥三五服，末後一服
調微發之藥服之，大抵用安裏之藥多，發表之藥少，秘則微之，邪氣不併出，能
作番次，使小兒易禁也。身溫者順，身涼者逆，則宜服防風湯以和之。

防風（一兩），地骨皮，黃耆，芍藥，枳殼，荊芥穗，牛旁子（已上各半兩）

右為細末，溫水調下，或為麤末煎服二三錢更妙。

治大便秘而內實能食，宜當歸丸。

當歸（五錢），黃連（二錢半），大黃（二錢），甘草（一錢炙）

先將當歸熬作膏子入藥三味為丸，漸次服十丸（妙）。

治斑疹大便秘結，棗變百焙丸。

大戟（去骨一兩），棗（三箇去核）

右二味用水一碗煎至水盡為度，去大戟不用，將棗焙乾，可和劑旋丸，從少至多以
利為度。

五臟病各有所見證。

熱則從心，寒則從腎，嗽而氣上則從肺，風從肝，瀉從脾。假令瀉見嗽而氣上，脾
肺病也。瀉白益黃散合而服之，又宜黃芩厚朴湯，白朮厚朴湯，謂脾苦溼，肺苦燥
，氣則上逆也。其證先瀉又兼面色黃，腸鳴呦呦者是也，如見渴熱多者，當服厚朴
湯。不渴熱少者，當服白朮厚朴湯。其他五臟若有兼證，皆如此類，然更詳後說，
四時經移用藥。

假令春分前風寒也，宜用地黃羌活防風，或地黃丸及瀉青相間服之。春分後風熱者
，宜用羌活防風黃芩或瀉青丸，用導赤散下之。立春之後熱也，用三黃丸導赤散。
夏至後濕熱也，宜導赤瀉黃散合而服之，或黃芩甘草白朮茯苓之類，為勝濕之藥。
立秋後宜用益黃散瀉白散，陳皮厚朴人參木香之類。秋分後用瀉白散。立冬之後地
黃丸主之，謂腎不受瀉也。大凡小兒斑疹已發，有瘡有聲音者，乃形病氣不病也。
無瘡無聲音者，乃氣病形不病也。有瘡而無聲音者是形氣俱病也。後一證當清利肺
氣，八風湯或涼鬲散，大黃芒硝亦可，或如聖湯加大黃，或八味羌活湯加大黃。此
時春時發斑謂之曰風斑，耳瘡疹者，內經云痛痒瘡瘍皆屬心。火斑子者是相君行命
，三焦真陽氣之所作也。若氣入肺變膿胞，入肝為水胞，自病為斑。心乃君火，入
于皮作癮疹為肺主皮毛，心不害肺金此乃君之德也。未瘡而發搐而外，或寒邪內發
，心熱而發搐用茶粉下解毒丸，或犀角地黃湯主之。已發便稠密形勢如針頭者，當
輕發其表涼其內，連翹升麻湯主之。若斑已發稠密，甚而微喘飲水，有熱證當以去
風藥微下之，若出不快清便自調，知為在表不在裏，當微發之，升麻葛根湯主之。
若有乾黑陷，身不大熱，大小便澀，則知熱在內，當煎大黃湯下宣風散。身表大熱
者，表證未罷不可利大便，若斑疹已出，見小熱小便不利者，當利小便。已發後有
餘毒不散，為復有身熱，癰瘡之類，當用解毒之藥。

    真假    形    金木水火土

    深淺    色    赤青黃白黑

    急緩    性    寒熱溫涼平

    厚薄    味    辛酸鹹苦甘

    潤枯    休    虛實輕重中

輕枯虛薄緩淺假宜上，厚重實潤深真急宜下，其中平者宜中，餘形色性味皆隨藏府
所宜，此處方用藥之大概耳。知者用心則思過半矣。

流注鍼法。

心痛脈沉腎經原穴，弦肝經原穴，澀肺經原穴，浮心經原穴，緩脾經原穴。

腰痛：身之前足陽明原穴（衝陽），身之後足太陽原穴（京骨），身之側足少陽穴
（丘墟）。

針之最要。

兩痛針少陽經丘墟。心痛針少陰經太谿湧泉及足厥陰原穴。腰痛不可忍，針崑崙
及剌委中出血。太陽喘滿痰實口中如膠，針太谿穴。噦嘔無度針手厥陰太陵穴。頭
痛不可忍針足厥陰太陽經原穴。熱無度不可止剌陷骨穴出血。骨熱不可治，前板齒
乾燥，當灸骨會大椎。小腸疝痛當剌足厥陰肝經太衝穴。血不止鼻衄大小便皆血血
崩，當剌足太陰井隱白。喉閉刺少陽手足井，并刺少商及足太陰井。大煩熱晝夜不
息，剌十指間出血，謂之八關大剌。日疾睛痛欲出，亦大剌八關。百節疼痛實無所
知，三稜針剌絕骨出血。眼大眥痛，剌手太陽井穴少澤。小眥痛剌少陽井穴關衝。
陰頭中痛不可忍者卒疝也。婦人陰中痛皆剌足厥陰井大敦穴。

治黃腫詩曰。

白酒煎飛麵，青礬百草霜，依方炮製作，消卻幾多黃。

綠礬（四兩），五倍子，百草霜（一兩），木香（二錢）

右為細末，用酒煎飛麵為丸如梧桐子大，每服五丸空心酒下二三服。

又方平胃散四兩青礬二兩，醋糊為丸米飲下。

又方平胃散烏沉湯四兩，青礬二兩，酒糊為丸。

又方好川當歸四兩，用浮子酒浸十日，青礬四兩，製煆赤色成朱子為細末，百草霜
三兩同研細，用當歸酒同研細為丸如梧桐子大，每服五丸至七丸，服後一月黃去立
效，此方祖傳七世。

治諸氣腫，茯苓散。

芫花（醋拌炒），澤瀉，郁李仁，甜亭力，漢防己，本，滑石，大戟（各二錢半
），白檳榔，白茯苓，陳皮（去白），瞿麥（各半兩）

右為細末，每服一錢濃煎雙白皮湯空心調下，取下碧綠水如煙羊脂即效，如未盡隔
日又服，腫消不服，忌食鹽一百日。

治瘡方，爛至胸前兩腋下有塊如茄子大，或牽至兩肩上，四五年不能痊者並皆治
之，其驗如神。常州府武進縣朱守仁傳其項不能回頭數日，減可減可，始看瘡爛破
胸，前者用荊芥根下段碎煎沸，待溫洗瘡，良久看瘡爛破處紫黑，用鍼剌一一出
血，再洗三四次洗，右真芝麻油將章腦，雄黃為細末，用油調雞翎掃瘡上以出水，
下次日再洗，仍用前藥掃三日。又用韭菜，地上蚯蚓糞，五更早晨收作員  口大，
用炭火上燒煆紅，取出淨碾為末，每一丸添乳香沒藥輕粉各半錢，少些穿二甲九片
，煆紅色為末，令用芝麻油調敷患處，其妙如神。

千金漏蘆湯加心檳榔。

點眼神效紫金膏

輕粉，雄黃，銅青，川芎，龍腦，射香，黃連，青鹽，海螵蛸，當歸，磠砂，乳香
，血蝎（淨五分），硃砂，朋砂（各三錢），沒藥（一錢），爐干石（二兩），童
便製七次黃丹（二兩），白丁香（二分）

先將十九味乳製極細無聲。

白砂蜜一斤，先將黃連末熬，後下爐干石黃丹煎，日用槐枝攪不手，煎如紫色用
磁器盛用，油紙七片封口窖土內，去火七日方用神效。

素問病機氣宜保命集卷下終。
