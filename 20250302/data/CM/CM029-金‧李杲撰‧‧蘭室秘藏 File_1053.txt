

   29  <>金‧李杲撰‧‧蘭室秘藏

                               建檔：行政院衛生署中醫藥委員會　何威德技正


  ==大標題==  蘭室秘藏目錄〔待補〕

  ==大標題==  蘭室秘藏卷上  金  真定李杲撰

  ==中標題==  飲食勞倦門

  ==小標題==  飲食所傷論

陰陽應象論云：水穀之寒熱，感則害人六府。痹論云：陰氣者，靜則神藏，躁則消
亡。飲食自倍，腸胃乃傷，此乃混言之也。分之為二，飲也，食也。飲者，水也，
無形之氣也，因而大飲則氣逆形寒，飲冷則傷肺，病則為喘咳，為腫滿，為水瀉。
輕則當發汗利小便，使上下分消其濕，解酲湯五苓散生薑半夏枳實白朮之類是也；
如重而畜積為滿者，芫花大戟甘遂牽牛之屬利下之，此其治也。食者，物也，有形
之血也。如生氣通天論云：因而飽食，筋脈橫解，腸澼為痔。又云：食傷太陰厥陰
，寸口大於人迎兩倍三倍者，或嘔吐，或痞滿，或下痢腸澼，當分寒熱輕重而治之
。輕則內消，重則除下。如傷寒物者，半夏神乾薑三稜廣茂巴豆之類主之；如傷
熱物者，枳實白朮青皮陳皮麥柏黃連大黃之類主之。亦有宜吐者，陰陽應象論云：
在上者因而越之，瓜蒂散之屬主之。然而不可過劑，過劑則反傷腸胃，蓋先因飲食
自傷，又加之以藥過，故腸胃復傷而氣不能化，食愈難消矣。漸至羸困，故五常政
大論云：大毒治病，十去其六；小毒治病，十去其七。凡毒治病，不可過之，此聖
人之深戒也。

  ==小標題==  勞倦所傷論

調經篇云：陰虛生內熱。岐伯曰：有所勞倦，形氣衰少，穀氣不盛，上焦不行，下
脘不通而胃氣熱，熱氣熏胸中，故內熱。舉痛論云：勞則氣耗，勞則喘且汗出，內
外皆越，故氣耗矣。夫喜怒不節，起居不時，有所勞傷，皆損其氣，氣衰則火旺，
火旺則乘其脾土，脾主四肢，故困熱，無氣以動，懶於語言，動作喘乏，表熱自汗
，心煩不安，當病之時，宜安心靜坐以養其氣，以甘寒瀉其熱火，以酸味收其散氣
，以甘溫補其中氣。經言：勞者溫之，損者溫之者是也。金匱要略云：平人脈大為
勞，脈極虛亦為勞矣。夫勞之為病，其脈浮大，手足煩熱，春夏劇，秋冬差。脈大
者，熱邪也；極熱者，氣損也。春夏劇者，時助邪也；秋冬差者，時勝邪也，以黃
耆建中湯治之，此亦溫之之意也。夫上古聖人飲食有節，起居有常，不妄作勞，形
與神俱，百歲乃去，此謂治未病也。今時之人去聖人久遠，則不然，飲食失節，起
居失宜，妄作勞役，形氣俱傷，故病而後藥之，是治其已病也。推其百病之源，皆
因飲食勞倦而胃氣元氣散解，不能滋榮百脈，灌溉臟腑，衛護周身之所致也。故蒼
天之氣，貴清靜陽氣，惡煩勞噫，飲食喜怒之間，寒暑起居之際，可不慎歟。

調中益氣湯：

治因飢飽勞役，損傷脾胃，元氣不足，其脈弦洪緩而沉，按之中之下，得時一澀。
其證，四肢滿悶，肢節疼痛難以屈伸，身體沉重，煩心不安，忽肥忽瘦，四肢懶倦
，口失滋味，腹難舒伸，大小便清利而數，或上飲下便，或大便澀滯，或夏月餐泄
，米穀不化，或便後見血，或便見白膿，胸滿短氣，咽膈不通，痰唾稠粘，口中沃
沫，食入反出，耳鳴耳聾，目中流火，視物昏花，努肉紅絲，熱壅頭目，不得安臥
，不思飲食，並皆治之。

橘皮（如腹中氣不轉運，加木香一分，如無此證，不加），黃柏（酒洗各二分），
升麻（此一味為上氣不足，胃氣與脾氣下流，乃補上氣，從陰引陽），柴胡（各三
分），人參（有嗽者去之），炙甘草，蒼朮（各五分），黃耆（一錢）。

如時顯熱躁，是下元陰火蒸蒸然發也，加生地黃（二分），黃柏（三分），如大便
虛坐不得，或大便了而不了，腹中常常逼迫，皆是血虛血澀，加當歸身（三分），
無此證則去之。如身體沉重，雖小便數多，亦加茯苓（二分），黃柏（三分），澤
瀉（五分），蒼朮（一錢），時暫從權而去濕也，不可常用，兼足太陰已病，其脈
亦絡於心中，故顯濕熱相合而生煩亂。如胃氣不和，加湯洗半夏（五分），生薑（
三片），有嗽者，加生薑生地黃（二分）以製半夏之毒。如痰厥頭痛，非半夏不能
除此足太陰脾邪所作也，如無已上證，只服前藥。

右件剉如麻豆大，都作一服，水二大盞煎，去柤，稍熱食遠服之，寧心絕慮，靜坐
少語，藥必為效耳。

如夏月，須加白芍藥（三分），如春月，腹中痛，尤宜加；如惡熱而渴，或腹痛者
，更加芍藥（五分），生黃芩（二分），如惡寒腹痛，加中桂（三分），去黃芩，
謂之桂枝芍藥湯，亦於前藥中加之。

如冬月腹痛，不可用芍藥，蓋大寒之藥也，只加乾薑（二分），或加半夏（五七分
），以生薑少許製之。

如秋冬之月，胃脈四道，為衝脈所逆，下少陽脈二道而反上行，名曰厥逆，其證
氣上衝咽不得息，而喘息有音不得臥，加吳茱萸（五分至一錢，湯洗去苦），觀厥
氣多少而用之，亦於前藥中作一服服之。

如夏月有此證，為大熱也，此病隨四時為寒熱溫涼也，宜以黃連（酒洗），黃柏（
酒浸），知母（酒浸，各等分），右為細末，熟湯為丸，如梧桐子大，每服一百丸
或二百丸，白湯送下，空心服，仍多飲熱湯，服畢少時，便以美食壓之，使不令胃
中停留，直至下元，以瀉衝脈之邪也，大抵治飲食勞倦所得之病，乃虛勞七損證也
，常宜以甘溫平之甘多辛少，是其治也。

寬中喜食無厭丸（一名寬中進食丸）：

資形氣，喜飲食。

木香（五分），青皮，人參，乾薑（各一錢），炙甘草（一錢五分），白茯苓，澤
瀉，檳榔，橘皮，白朮（各二錢），縮砂仁，豬苓（各二錢半），半夏（七錢），
枳實（四錢），草豆蔻仁（五錢），神（五錢半炒），大麥柏麵（一兩炒）。

右為細末，湯浸蒸餅為丸，如梧桐子大，每服三五十丸，米湯下，食遠服。

交泰丸：

升陽氣瀉陰火，調榮氣進飲食，助精神，寬腹，除怠惰嗜臥，四肢沉困不收。

乾薑（炮製三分），巴豆霜（五分），肉桂（去皮搗一錢），人參（去蘆一錢），
柴胡（去苗），白朮，小椒（炒，去汗子并閉目，各一錢五分），厚朴（去皮炒三
錢，秋冬加七錢），苦楝（酒煮），白茯苓，縮砂仁（各三錢），知母（四錢，一
半酒炒，一半酒洗，春夏用，秋冬去），川烏（炮製去皮膚，四錢五分），吳茱萸
（湯洗七次，五錢），皂角（水洗，煨去皮弦），紫苑（去苗，各六錢），黃連（
去鬚，七錢，秋冬減一錢五分）。

右除巴豆霜別研外，同為極細末，煉蜜為丸，如梧桐子大，每服十丸，溫水送下，
食遠，虛實加減。

木香人參生薑枳朮丸：

開胃，進飲食。

乾生薑（二錢五分），木香（三錢），人參（三錢五分），陳皮（四錢），枳實（
一兩炒），白朮（一兩五錢）。

右為細末，荷葉裹，燒飯為丸，如梧桐子大，每服三五十丸，溫水下，食前。

木香乾薑枳朮丸：

破除寒滯，氣消，寒飲食。

木香（三錢），乾薑（五錢炮），枳實（一兩炒），白朮（一兩五錢）。

右為細末，荷葉裹，燒飯為丸，如梧桐子大，每服三五十丸，溫水送下，食前。

扶脾丸：

治脾胃虛寒，腹中痛，溏瀉無度，飲食不化。

乾生薑，肉桂（各五分），乾薑，藿香，紅豆（各一錢），白朮，茯苓，橘皮，烏
梅肉，訶子皮，炙甘草，半夏（各二錢），神（炒），大麥柏（炒，各四錢）。

右為細末，荷葉燒飯為丸，如梧桐子大，每服五十丸，白湯送下，食前。

和中丸：

補胃進食。

人參，乾生薑，陳皮（各一錢），乾木瓜（二錢），炙甘草（三錢）。

右為細末，湯浸蒸餅為丸，如梧桐子大，每服五十丸，白湯送下，食前。

檳榔丸：

破滯氣，消飲食。

炙甘草（一錢），木香，人參，檳榔（各二錢），陳皮（五錢）。

右為細末，湯浸蒸餅為丸，如梧桐子大，每服五十丸，白湯下，食前。

消積滯集香丸：

治傷生冷硬物不消。

京三稜，廣茂，青皮，陳皮，丁香皮，益智，川楝子，茴香（各一兩），巴豆（和
皮米炒焦，五錢）。

右為細末，醋糊為丸，如綠豆大，每服五七丸，溫水生薑湯送下，食前服。

黃耆湯：

補胃除濕，和血益血，滋養元氣。木香（氣通者去之），藿香葉（各一錢），當歸
（酒洗），陳皮（各二錢），人參，澤瀉（各五錢），黃耆（一兩）。

右咀，每服五錢，水二大盞煎至一盞，如欲汗，加生薑煎，食遠熱服之。

黃耆當歸湯：

治熱上攻頭目，沿身胸背發熱。

當歸身（一錢酒洗），黃耆（五錢）。

右咀，作一服，水二大盞煎至一盞，食前熱服。

參朮湯：

治脾胃虛弱，元氣不足，四肢沉重，食後昏悶。

黃柏（酒浸），當歸（各二分），柴胡，升麻（各三分），人參，陳皮，青皮（各
五分），神末（七分），炙甘草，蒼朮（各一錢），黃耆（二錢）。

右咀，都作一服，水二大盞煎至一盞，食遠服。

益智和中丸：（李秋合）。

木香，黃連，生地黃（各二分），黃耆，人參，麥門冬，神末，當歸身，乾生薑
，陳皮，薑黃（各五分），縮砂仁（七分），桂花（一錢），桂枝（一錢五分），
益智仁（二錢二分），炙甘草（二錢五分），麥柏麵（三錢），草豆蔻仁（四錢）
。

右為細末，湯浸蒸餅為丸，如梧桐子大，每服五十丸，白湯下，細嚼亦當。

益胃散：

治因服寒藥過多，以致脾胃虛損，胃脘疼痛。

人參，甘草，縮砂仁，厚朴（各二錢），白豆蔻，薑黃，乾生薑，澤瀉（各三錢）
，益智仁（六錢），黃耆，陳皮（各七錢）。

右為麤末，每服三錢，水二盞，生薑五片，煎至一盞，去柤，食前溫服。

  ==小標題==  脾胃虛損論

易水，張先生常戒不可峻利，食藥下咽，未至藥丸施化，其標皮之力始開，便言快
也，所傷之物已去，若更待一兩時辰許，藥盡化開，其藥峻利，必有情性，病去之
後，脾胃既損，是真氣元氣敗壞，促人之壽，當時設下一藥枳實，一兩麩炒，黃色
為度，白朮二兩，只此二味，荷葉裹，燒飯為丸，以白朮甘溫，甘溫補脾胃之元氣
，其苦味，除胃中之濕熱，利腰臍間血，故先補脾胃之弱，過於枳實剋化之藥一倍
；枳實味苦寒，泄心下之痞悶，消化胃中所傷，此一藥下胃，其所傷不能即去，須
待一兩時辰許，食則消化，是先補其虛而後化其所傷，則不峻利矣。當是之時，未
悟用荷葉燒飯為丸之理，老年味之始得，可謂奇矣。荷葉之物，中央空象震卦之體
，震者，動也，人感之生，足少陽甲膽者，風也，生化萬物之根蒂也，內經云：履
端於始，序則不愆，人之飲食入胃，營氣上行，即少陽甲膽之氣也；其手少陽三焦
經，人之元氣也，手足經同法，便是少陽元氣生發也，胃氣，穀氣，元氣，甲膽上
升之氣，一也，異名雖多，止是胃氣上升者也。荷葉之體生於水土之下，出於污濊
之中，不為所染，挺然獨立，其色青，形乃空，青而象風木者也，食藥感此氣之化
，胃氣何由不上升乎？其主意，用此一味為引用，可謂遠識深慮，合於道者也；更
以燒飯和藥與白朮協力滋養穀氣而補，令胃厚，再不至內傷，其利廣矣，大矣。若
內傷脾胃辛熱之物，酒肉之類，自覺不快，覓藥於醫，醫者亦不問所傷，付之集香
丸小丁香丸，巴豆大熱藥之類下之，大便下則物去，遺留食之熱性，藥之熱性重傷
元氣，則七神不熾，經云：熱傷氣，正謂此也，其人必無氣以動而熱困，四肢不舉
，傳變諸疾，不可勝數，使人真氣自此衰矣；若傷生冷硬物，世醫或用大黃牽牛二
味，大寒藥投之，隨藥下，所傷去矣，遺留食之寒性，藥之寒性，重瀉其陽，陽去
則皮膚筋肉血脈無所依倚，便為虛損之證。論言及此，令人寒心，夫辛辣薄味之藥
，無故不可亂服，非止牽牛而已，至真要大論云：五味入口，各先逐其所喜攻，攻
者，剋伐瀉也；辛味下咽，先攻瀉肺之五氣，氣者，真氣元氣也，其牽牛之辛辣猛
烈，傷人尤甚，飲食所傷腸胃邪，當以苦泄其腸胃可也，肺與元氣何罪之有，用牽
牛大罪有五，此其一也。況胃主血所生病，為物所傷，物者，有形之物也，皆是血
病，瀉其氣，其罪二也；且飲食傷之於中焦，止合剋化，消導其食，重瀉上焦肺中
已虛之氣，其罪三也；食傷腸胃，當塞因塞用，又曰塞因塞用，枳實大黃苦寒之物
，以泄有形是也，反以辛辣牽牛散瀉真氣，大禁四也；殊不知，鍼經有云：外來客
邪，風寒傷人五臟，若誤瀉胃氣必死，誤補亦死，其死也，無氣以動，故靜；若內
傷腸胃而反瀉五臟必死，誤補亦死，其死也，陰氣有餘，故躁；今內傷腸胃，是謂
六腑不足之病，反瀉上焦虛無肺氣，肺者，五臟之一數也，雖不即死，若更旬日之
間，必暗損人壽數，謂如人壽應百歲，為牽牛之類朝損暮損，其元氣消耗，不得終
其天年，但人不覺耳，將為天年已盡，此乃暗裏折人壽數，大禁五也。故特著此論
并方，庶令四海聞而行之，不至夭橫耳，此老夫之用心也。胃氣不可不養，復明養
胃之理，內經云：安穀者昌，絕穀者亡，水去則榮散，穀消則衛亡，榮散衛亡，神
無所依。仲景云：水入於經，其血乃成，穀作於胃，脈道乃行，故血不可不養，胃
不可不溫，血養胃，溫榮衛，將行常，有天命。穀者，身之大柄也，書與周禮皆云
：金木水火土，穀惟脩以奉養五臟者也，內傷飲食，固非細事，苟妄服食藥而輕生
殞命，其可乎哉？黃帝鍼經有說：胃惡熱而喜清冷，大腸惡清冷而喜熱，兩者不和
，何以調之？岐伯曰：調此者，食飲衣服亦欲適寒溫，寒無淒愴，暑無出汗，飲食
熱無灼灼，寒無淒淒，寒溫中適，故氣將持，乃不致邪僻也，是必有因用，豈可用
俱寒俱熱之藥，倉卒致損，與以刃殺人者，何異？內經說：內傷者，其氣口脈反大
於人迎一倍二倍三倍，分經用藥；又曰：上部有脈，下部無脈，其人當吐不吐者，
死；如但食不納，惡心欲吐者，不問一倍二倍，不當正與瓜蒂散吐之，但以指或以
物探去之，若所傷之物去不盡者，更診其脈，問其所傷，以食藥去之，以應塞因塞
用，又謂之寒因寒用，泄而下降，乃應太陰之用，其中更加升發之藥，令其元氣上
升，塞因通用，因曲而為直，何為曲？內傷胃氣是也，何為直？因而升發胃氣是也
，因其飲食之內傷而使生氣增益胃氣完復，此乃因曲而為之直也。若分經用藥，其
所傷之物寒熱溫涼生硬柔軟所傷不一，難立定一法，只隨所傷之物不同各立治法，
臨時加減用之，其用藥，又當問病人從來稟氣盛衰，所傷寒物熱物，是喜食而食之
耶？不可服破氣藥；若乘饑因而傷之耶？當益胃氣；或為人所勉勸強食之，宜損血
而益氣也，診其脈，候傷在何臟，可與對病之藥，豈可妄瀉天真元氣以輕喪身寶乎
？且如先食熱物而不傷，繼之以寒物，因後食致前食亦不消化而傷者，當問熱食寒
食孰多孰少，斟酌與藥，無不當矣。喻如傷熱物二分寒物一分，則當用寒藥二分熱
藥一分相合而與之，則榮衛之氣必得周流，更有或先飲酒而後傷寒冷之食及傷熱食
冷水與冰，如此不等，皆當驗其節次所傷之物，酌量寒熱之劑，分數各各對證與之
，無不取效，自忖所定藥方，未敢便謂能盡藥性之理，姑用指迷辯惑耳。

三黃枳朮丸：

治傷肉濕麵辛辣味厚之物，填塞悶亂不快。

枳實（麩炒五錢），黃連（去鬚酒洗），大黃（濕紙裹煨），神（炒），橘皮，
白朮（各一兩），黃芩（二兩）。

右為極細末，湯浸蒸餅為丸，如綠豆一倍大，每服五十丸，白湯下，臨時量所傷多
少，加減服之。

巴豆三稜丸（一名木香見現丸）：

治傷生冷硬物，心腹滿悶疼痛。

巴豆霜（五分），木香（二錢），升麻，柴胡（各三錢），草豆蔻（麵裹煨熟用仁
），香附子（炒各五錢），神（炒黃色），石三稜（去皮煨），京三稜（煨各一
兩）。

右為細末，湯浸蒸餅為丸，如綠豆一倍大，每服一二十丸，溫白湯下，量所傷多少
，加減服之。

白朮丸：

治傷豆粉濕麵油膩之物。

白礬（枯三錢），黃芩（五錢），橘皮（七錢），神（炒黃色），半夏（湯洗七
次），白朮（各一兩），枳實（麩炒黃色，一兩一錢）。

右為極細末，湯浸蒸餅為丸，如綠豆大，每服三五十丸，白湯下，素食多用乾薑，
故加黃芩以瀉之。

草豆蔻丸：

治秋冬傷寒冷物，胃脘當心而痛，上支兩咽膈不通。

炒鹽（五分），乾生薑，青皮，橘皮（各二錢），麥柏麵（炒黃色），生黃芩（冬
月不用），半夏（湯洗七次），神（炒各五錢），草豆蔻（麵裹煨，去皮取仁）
，白朮（各一兩），枳實（麩炒，二兩）。

右為極細末，湯浸蒸餅為丸，如綠豆大，每服五十丸，白湯下。

  ==中標題==  中滿腹脹門

  ==小標題==  中滿腹脹論

六元政紀論云：太陰所至為中滿，太陰所至為音滿，諸濕腫滿皆屬脾土。論云：脾
乃陰中之太陰，同濕土之化，脾濕有餘，腹滿食不化，天為陽為熱，主運化也，地
為陰為濕，主長養也，無陽則陰不能生化，故云：藏寒生滿病。調經篇云：因飲食
勞倦損傷脾胃，始受熱中，未傳寒中，皆由脾胃之氣，虛弱不能運化精微而制，水
穀聚而不散而成脹滿。經云：腹滿脹，支膈胠，下厥上冒，過在太陰陽明，乃
寒濕鬱過也。脈經所謂：胃中寒則脹滿者是也。（鍼經三卷雜病第八），腹滿大便
不利，上走胸溢，喘息喝喝然，取足少陰；又云：脹取三陽，三陽者，足太陽寒水
為脹，與通評虛實論說：腹暴滿，按之不下，取太陽經，絡胃之募也正同，取者瀉
也。經云：中滿者瀉之於內者是也，宜以辛熱散之，以苦瀉之，淡滲利之，使上下
分消其濕，正如開鬼門潔淨府，溫衣繆刺其處，是先瀉其血絡，後調其真經，氣血
平，陽布神清，此治之正也。或曰：諸脹腹大皆屬於熱者，何也？此乃病機總辭，
假令外傷風寒，有餘之邪自表傳裏，寒變為熱而作胃實腹滿，仲景以大承氣湯治之
；亦有膏粱之人，濕熱鬱於內而成脹滿者，此熱脹之謂也，大抵寒脹多而熱脹少，
治之者宜詳辨之。

  ==小標題==  諸腹脹大皆屬於熱論

諸腹脹大皆屬於熱，此乃八益之邪有餘之證，自天外而入，是感風寒之邪傳裏，寒
變為熱，作胃實，日晡潮熱，大渴引飲，譫語，是太陽陽明并大實大滿者，大承氣
下之；少陽陽明微滿實者，小承氣下之泄之，則脹已，此之謂也。假令痎瘧為脹滿
，亦有寒脹熱脹，是天之邪氣傷暑而得之，不即時發，至秋暑氣衰絕而瘧病作矣，
知其寒也，局方用交解飲子者是也。內虛不足，寒濕令人中滿，及五臟六腑俱有脹
滿，更以脈家寒熱多少較之，胃中寒則脹滿，濁氣在上則生脹，脹取三陽，三陽
者，足太陽膀胱寒水為脹，腹暴滿，按之不下，取太陽經絡者，胃之募也正同，腹
滿脹，肢膈胠，下厥上冒，過在太陰陽明，胃中寒濕鬱遏也，太陰脹復不利
，不欲食，食則嘔不得臥，按所說寒脹之多，如此中滿，治法當開鬼門，潔淨府，
開鬼門者，謂發汗也，潔淨府者，利小便也，中滿者瀉之於內，謂脾胃有病，當令
上下分消其濕，下焦如瀆，氣血自然分化，不待泄滓穢；如或大實大滿，大小便不
利，從權以寒熱藥下之；或傷酒濕麵，及味厚之物膏粱之人，或食已便臥，使濕熱
之氣不得施化，致令腹脹滿，此脹亦是熱脹，治熱脹，分消丸主之。如或多食寒涼
及脾胃久虛之人，胃中寒則脹滿，或藏寒生滿病，以治寒脹中滿分消湯主之。

中滿分消丸：

治中滿熱脹鼓脹氣脹水脹，此非寒脹類。

白朮，人參，炙甘草，豬苓（去黑皮），薑黃（各一錢），白茯苓（去皮），乾生
薑，砂仁（各二錢），澤瀉，橘皮（各三錢），知母（炒四錢），黃芩（去腐炒，
夏用一兩二錢），黃連（淨炒），半夏（湯洗七次），枳實（炒各五錢），厚朴（
薑製一兩）。

右除茯苓澤瀉生薑外，共為極細末，入上三味和勻，湯浸蒸餅為丸，如梧桐子大，
每服一百丸，焙熱白湯下，食遠服，量病人大小加減。

中滿分消湯：

治中滿寒脹，寒疝，大小便不通，陰躁，足不收，四肢厥逆，食入反出，下虛中滿
，腹中寒，心下痞，下焦躁寒，沉厥，奔豚不收。

川烏，澤瀉，黃連，人參，青皮，當歸，生薑，麻黃，柴胡，乾薑，蓽澄茄（各二
分），益智仁，半夏，茯苓，木香，升麻（各三分），黃耆，吳茱萸，厚朴，草豆
蔻仁，黃柏（各五分）。

右剉如麻豆大，都作一服，水二大盞煎至一盞，食前熱服，忌房室酒濕麵生冷及油
膩等物。

廣茂潰堅湯：

治中滿腹脹，內有積聚堅硬如石，其形如盤，令人不能坐臥，大小便澀滯，上喘氣
促，面色痿黃，通身虛腫。

廣茂，紅花，吳茱萸，升麻（各二分），半夏（七分），柴胡，澤瀉，神，青皮
，陳皮（各三分），厚朴（生用），黃芩，黃連，益智仁，草豆蔻仁（五分），生
甘草（三分），當歸梢（五分），如渴，加葛根（四分）。

右剉如麻豆大，水二大盞煎至一盞，稍熱服，食遠，忌酒醋濕麵，服二服之後，中
滿減半止，有積不消，再服後藥。

半夏厚朴湯：

紅花，蘇木（各半分），吳茱萸，乾生薑，黃連（各一分），木香，青皮（各二分
），肉桂，蒼朮，白茯苓，澤瀉，柴胡，生甘草，生黃芩，草豆蔻仁，陳皮（各三
分），京三稜，豬苓，當歸梢，升麻（各四分），神（六分），厚朴（八分），
半夏（一錢），桃仁（七箇），昆布（少許），如渴，加葛根（三分）。

右咀，作一服，水三盞煎至一盞，去柤，稍熱服，此藥二服之後，前證又減一半
，卻於前藥中，加減服之。

破滯氣湯（一名木香化滯散）：

破滯氣，治心腹滿悶。

炙甘草（四分），白檀，藿香，陳皮，大腹子，白豆蔻仁，白茯苓，桔梗（各五分
），砂仁，人參，青皮，檳榔，木香，薑黃，白朮（各二錢），右咀，每服三錢
，水二盞煎至一盞，去柤，溫服，不拘時。

草豆蔻湯：

治腹中虛脹。

澤瀉（一分），木香（三分），半夏（製四分），枳實，草豆蔻仁，黃耆（春夏去
之），益智，甘草（各五分），青皮，陳皮（各六分），茯苓，當歸（各七分），
神（四分）。

右為麤末，都作一服，水二大盞，生薑三片，煎至一盞，去柤，溫服，冬月加黃耆
五七分，春夏止服，正藥食遠。

  ==中標題==  心腹痞悶門

消痞悶方：

治心下痞悶，一切所傷，及積年不愈者。

乾生薑，神（炒），炙甘草（各二分），豬苓（二錢五分），澤瀉，厚朴，砂仁
（各三錢），半夏（湯洗七次），陳皮，人參（各四錢），枳實（五炒），黃連（
淨炒），黃芩（各六錢），薑黃，白朮（各一兩）。

右為細末，湯浸蒸餅為丸，如梧桐子大，每服五七十丸至百丸，白湯送下，食遠服
。

失丸（一名枳實消痞丸）：

治右關脈弦，心下虛痞，惡食懶倦，開胃進飲食。

乾生薑（一錢），炙甘草，麥柏麵，白茯苓，白朮（各二錢），半夏，人參（各
三錢），厚朴（四錢炙），枳實，黃連（各三錢）。

右為細末，湯浸蒸餅為丸，梧桐子大，每服五七十丸，白湯下，食遠服。黃連消痞
丸：治心下痞滿，壅滯不散，煩熱喘促不安。

澤瀉，薑黃（各一錢），乾生薑（二錢），茯苓，炙甘草，白朮（各三錢），陳皮
，豬苓（各五錢），枳實（七錢炒），半夏（九錢），黃連（一兩），黃芩（二兩
炒）。

右為細末，湯浸蒸餅為丸，如梧桐子，每服五十丸，溫湯下，食遠。

消痞湯（一名木香化滯湯）：

治因憂氣鬱結中脘，腹皮裏微痛，心下痞滿，不思飲食。

枳實（炒），當歸梢（各二分），陳皮，生薑，木香（各三分），柴胡（四分），
炙甘草（各五分），紅花（少許），草豆蔻（五分），半夏（一錢）。

右為麤末，作一服，水二盞，生薑三片，煎至一盞，食遠服，忌酒濕麵。

葶藶丸（一名人參順氣飲子）：

治心下痞，胸中不利。

半夏（洗），厚朴（炙），石膏，青皮（各五分），當歸身（七分），白豆蔻仁，
縮砂，茵陳（酒製），乾葛（各一錢），炙甘草，羌活，黃芩（一半酒洗一半炒）
，苦葶藶（酒洗炒），人參，柴胡，獨活（各三錢）。

右為細末，湯浸蒸餅和勻，篩子內擦如米大，每服二錢，臨臥用一口湯下。

  ==中標題==  胃脘痛門

草豆蔻丸：

治脾胃虛弱而心火乘之，不能滋榮上焦元氣，遇冬，腎與膀脘寒水旺時，子能令母
實，以致肺金大腸相輔而來剋心乘脾胃，此大復讎也，經云：大勝必大復，理之常
也，故皮毛血脈分肉之間，元氣已絕於外，又大寒大燥二氣併乘之，則苦惡風寒，
耳鳴及腰背相引而痛，鼻息不通，不聞香臭，額寒腦痛，大惡風寒，目時眩不欲開
，腹中為寒水反乘，痰唾沃沫，食則反出，腹中常痛，心胃作痛，下縮急，有時
而痛，腹不能努，大便多瀉而少秘，下氣不絕或腹中鳴，此脾胃虛乏至極也；胸中
氣亂，心煩不安而為霍亂之漸，咽膈不通，極則噎塞有聲，喘喝閉塞，或於日陽處
，或於暖室中，少緩口吸風寒之氣則復作，四肢厥逆，身體沉重不能轉側，頭不可
以回顧，小便溲而時躁，此藥主之，秋冬寒涼，大復氣之藥也。

神末，柴胡（詳下痛，多少用之），薑黃（各四分），當歸身，青皮（各六分
），黃耆，人參，益智仁，吳茱萸（湯洗焙乾），陳皮，白僵蠶（各八分），澤瀉
（小便數，減半），半夏（各一錢洗），甘草（生六分，熟六分），麥柏麵（一錢
五分炒），草豆蔻仁（麵裹燒熟為度，一錢四分），桃仁（七箇湯浸去皮尖）。

右除桃仁，別研如泥，餘為細末，同研勻，湯浸蒸餅為丸，如梧桐子大，每服五七
十丸，白湯下，食遠服。

神聖復氣湯：

治復氣乘冬，足太陽寒水足少陰腎水之旺，子能令母實，手太陰肺實反來剋土，火
木受邪，腰背胸膈閉塞疼痛，善嚏，口中涎，目中泣，鼻中流濁涕不止，或如息肉
不聞香臭，咳嗽痰沫，上熱如火，下寒如冰，頭作陣痛，目中溜火，視物，耳
聾耳鳴，頭并口鼻大惡風寒，喜日晴暖，夜臥不安，常覺痰塞，咽膈不通，口不知
味，兩縮急而痛，牙齒動搖不能嚼物，臍腹之間及尻臀足膝不時寒冷，前陰冷而
多汗，行步欹側，起居艱難，麻木風痹，小便數，氣短喘喝，少氣不足以息，遺失
無度，及婦人白帶，陰戶中大痛牽心，面色黧黑，男子控睪痛牽心腹，或面色如赭
，食少，大小便不調，煩心霍亂，逆氣裏急，腹不能努，或腸鳴，膝下筋急，肩脾
大痛，此皆寒水來復火土之讎也。

乾薑（炮），黑附子（炮各三分），防風，人參，郁李仁（另研，各五分），半夏
（湯洗研），升麻（各七分），本，甘草（各八分），當歸身（六分酒洗），柴
胡，羌活（各一錢），白葵花（五朵，去心剪碎）。

右件都作一服，水五大盞煎至二盞，入黃耆一錢，橘紅五分，草豆蔻仁一錢，麵裹
煨熟去皮一錢，同煎至一盞，再入下項藥，黃柏三分酒浸，黃連三分酒浸，枳殼三
分，生地黃三分酒洗，此四味，預一日另用新水浸，又以華細辛二分，川芎細末三
分，蔓荊子三分，作一處浸，此三味并黃柏等煎正藥，作一大盞，不去柤，入此所
浸之藥，再上火同煎至一大盞，去柤，熱服，空心，又能治嚙頰嚙唇舌，舌根強硬
等證如神，忌肉湯及食肉，不使助經絡中火邪也。大抵腎元與膀胱經中有寒氣不足
者，并宜服之，於月生月滿時，食隔三五日一服，如病急不拘時侯。

麻黃豆蔻丸：

治客寒犯胃，心胃大痛不可忍。

木香，青皮，紅花，厚朴（各二分），蘇木（三分），蓽澄茄（四分），升麻，半
夏（湯洗），麥柏麵，縮砂仁，黃耆，白朮，陳皮（去白），柴胡，炙甘草，吳茱
萸，當歸身（各五分），益智仁（八分），神末（二錢炒），麻黃（不去節三錢
），草豆蔻仁（五錢）。

右為細末，湯浸蒸餅為丸，如梧桐子大，每服五十丸，白湯下，或細嚼湯下亦可。

  ==小標題==  酒傷病論

論酒，大熱有毒，氣味俱陽，乃無形之物也，若傷之，則止當發散汗出則愈矣，此
最妙法也；其次莫如利小便，二者乃上下分消其濕，何酒病之有？今之酒病者，往
往服酒癥丸大熱之藥下之，又有牽牛大黃下之，是無形元氣受病反下有形陰血，乖
誤甚矣，酒性大熱已傷元氣而復重瀉之，況亦損腎水真陰及有形陰血俱為不足，如
此則陰血愈虛，真水愈弱，陽毒之熱大旺反增其陰火，是謂元氣消亡，十神何依，
折人長命，雖不即死，而虛損之病成矣，金匱要略云：酒疸下之，久久為黑疸，慎
不可犯此戒，不若令上下分消其濕，當以葛花解酲湯主之。

葛花解酲湯：

木香（五分），人參（去蘆），豬苓（去黑皮），白茯苓，橘皮（各一錢五分），
白朮，乾生薑，神（炒），澤瀉（各二錢），蓮花青皮（三錢），縮砂仁，白豆
蔻仁，葛花（各五錢）。

右為極細末，和勻，每服三錢匕，白湯調下，但得微汗，酒病去矣，此蓋不得已而
用，豈可恃賴？日日飲酒，此藥氣味辛辣，偶因酒病服之則不損元氣，何者敵酒病
？故若頻服之，損人天命。

枳朮丸：

治痞，消食強胃。

枳實（麩炒黃色一兩），白朮（二兩）。

右為極細末，荷葉裹燒飯為丸，如綠豆一倍大，每服五十丸，白湯下，不拘時候，
量所傷多少加減服之。

半夏枳朮丸：

治因冷物內傷。

半夏（湯洗七次一兩），枳實（麩炒黃色），白朮（各二兩）。

右三味為極細末，荷葉裹燒炊飯為丸，如綠豆一倍大，每服五十丸，白湯下，量所
傷加減服之。

橘皮枳朮丸：

治元氣虛弱，飲食不消，或臟腑不調，心下痞悶。

橘皮，枳實（麩炒黃色各一兩），白朮（二兩）。

右為極細末，荷葉裹燒飯為丸，如綠豆一倍大，每服五十丸，白湯下，量所傷加減
服之。

除濕益氣丸：

治傷濕麵，心腹滿悶，肢體沉重。

紅花（三分），蘿蔔子（炒熟五錢），枳實（麩炒黃色），黃芩（生用），神（
炒黃色），白朮（各一兩）。

右同為細末，荷葉裹燒飯為丸，如綠豆一倍大，每服五十丸，白湯下，量所傷加減
服之。

除濕散：

治傷馬嬭子，并牛羊酪水一切冷物。

甘草（炙），紅花（各二錢），半夏（湯洗七次三錢），茯苓（七錢），乾生薑（
三錢），車前子，澤瀉（各五錢），神（炒黃一兩）。

右為極細末，每服三錢匕，白湯調下，食前。

升麻黃連丸：

治多食肉，口臭不欲聞其穢惡氣，使左右不得近。

白檀（二錢），生甘草（三錢），生薑（取自然汁），升麻（五錢），蓮花青皮（
五錢），黃連（去鬚一兩），黃芩（去腐酒洗二兩）。

右為極細末，湯浸蒸餅為丸，如彈子大，每服一丸，細嚼白湯下，食後。

上二黃丸：

治傷熱食，痞悶兀兀欲吐，煩亂不安。

甘草（二錢），升麻，柴胡（各三錢），黃連（酒洗一兩），黃芩（二兩），一方
加枳實（五錢）。

右為細末，湯浸蒸餅為丸，如綠豆大，每服五十丸，白湯下，食遠。

治傷冷飲者，以五苓散每服二錢三錢匕加生薑煎服之。

治傷食兼傷冷飲者，煎五苓散送半夏枳朮丸。

治傷冷飲不惡寒者，腹中亦不覺寒惟覺悶，身重食不化者或小便不利，煎去桂五苓
散，依前斟酌服之。

瓜蒂散：

上部有脈下部無脈，其人當吐不吐者，死。何謂下部無脈？此謂木鬱也，飲食過飽
，填塞胸中，胸中者太陰之分野，經曰：氣口反大於人迎三倍，食傷太陰，故曰木
鬱則達之，吐者是也。

瓜蒂，赤小豆（各等分）。

右二味為極細末，每服二錢匕，溫漿水調下，取吐為度，若不至兩手尺脈絕無，不
宜便用此藥，恐損元氣，令人胃氣不復，若止是胸中窒塞，悶亂不通，以指探去之
，如不得吐者，以物探去之，得吐則已，如食不去，用此藥吐之。解云：盛食填塞
於胸中，為之窒塞，兩寸脈當主事，兩尺脈不見，其理安在？胸中有食，故以吐出
之食者，物也，物者，坤土也，是足太陰之號也，胸中者，肺也，為物所填，肺者
，手太陰金也，金主殺伐也，與坤土俱在於上而旺於天，金能剋木，故肝木生發之
氣伏於地下，非木鬱而何？吐去上焦陰土之物，木得舒暢，則鬱結去矣；食塞於上
，脈絕於下，若不明天地之道，無由達此至理；水火者，陰陽之徵兆，天地之別名
也，故曰：獨陽不生，獨陰不長，天之用在於地下，則萬物生長矣，地之用在於天
上，則萬物收藏矣，此乃天地交而萬物通也，此天地相根之道也，故陽火之根本於
地下，陰水之源本於天上，故曰：水出高源，故人五臟主有形之物，物者，陰也，
陰者，水也，右三部脈主之，偏見於寸口，食塞其二，是絕五臟之源，源絕則水不
下流，兩尺竭絕，此其理也，何疑之有，假令所傷前後不同，以分為率，傷熱物二
分，傷生冷硬物一分，用寒藥三黃丸二停，熱藥巴豆三稜丸一停，合而服之，如熱
物傷少而寒物傷多，則寒藥少而熱藥多也，假令夏月大熱之時，傷生冷硬物，當用
熱藥巴豆三稜丸治之，須加三黃丸，謂天時不可伐，故加寒藥以順時令，若熱物，
只用三黃丸，何謂？此三黃丸時藥也；假令冬天大寒之時傷羊肉濕麵等熱物，當用
三黃丸治之，須加熱藥少許，草豆蔻丸之類是也，為引用又為時藥，經云：必先歲
氣無伐，天和此之謂也，餘皆倣此。

  ==中標題==  消渴門

  ==小標題==  消渴論

陰陽別論云：二陽結，謂之消脈。脈要精微論云：癉成為消中，夫二陽者，陽明也
，手陽明大腸主津病，消則目黃口乾，是津不足也，足陽明胃主血，熱則消穀善飢
，血中伏火，乃血不足也；結者，津液不足，結而不潤，皆燥熱為病也，此因數食
甘美而多肥，故其氣上溢轉為消渴，治之以蘭，除陳氣也，不可服膏粱，芳草石藥
，其氣慓悍，能助燥熱也。越人云：邪在六腑，則陽脈不和，陽脈不和，則氣留之
，氣留之則陽脈盛矣，陽脈大盛則陰氣不得榮也，故皮膚肌肉消削是也。經云：凡
治消癉仆繫，偏枯痿厥，氣滿發逆，肥貴人，則膏粱之疾也。岐伯曰：脈實病久可
治，脈弦小病久不可治。後分為三消，高消者，舌上赤裂，大渴引飲逆調，論云：
心移熱於肺，傳於膈消者是也，以白虎加人參湯治之；中消者，善食而瘦，自汗大
便硬，小便數，叔和云：口乾飲水，多食亦飢，虛癉成消中者是也，以調胃承氣三
黃丸治之；下消者，煩躁引飲，耳輪焦乾，小便如膏，叔和云：焦煩，水易虧，此
腎消也，以六味地黃丸治之。總錄所謂：末傳能食者，必發腦疽背瘡，不能食者，
必傳中滿鼓脹，皆謂不治之證。潔古：老人分而治之，能食而渴者，白虎加人參湯
，不能食而渴者，錢氏方白朮散倍加葛根治之，上中既平不復傳下消矣。前人用藥
，厥有旨哉。或曰未傳瘡疽者，何也？此火邪勝也，其瘡痛甚而不潰，或赤水者是
也，經云：有形而不痛，陽之類也，急攻其陽無攻其陰，治在下焦，元氣得強者生
，失強者死，未傳中滿者，何也？以寒治熱，雖方士不能廢其繩墨，而更其道也。
然臟腑有遠近，心肺位近宜制小其服，腎肝位遠宜大其服，皆適其至所為，故知過
與不及，皆誅罰無過之地也，如高消中消制之太急，速過病所，久而成中滿之病，
正謂上熱未除，中寒復生者也，非藥之罪失，其緩急之制也，處方之制，宜加意焉
。

和血益氣湯：

治口乾舌乾，小便數，舌上赤脈，此藥生津液，除乾燥，生肌肉。

柴胡，炙甘草，生甘草（此味治口乾舌乾也），麻黃根（各三分），酒當歸梢（四
分），酒知母，酒漢防己，羌活（各五分），酒生地黃（七分），升麻（一錢），
杏仁，桃仁（各六個），紅花（少許），酒黃連（八分，治舌上赤脈也），石膏（
六分治小便赤色），酒黃柏（一錢）。

右咀，都作一服，水二大盞煎至一盞，去柤，溫服，忌熱濕麵酒醋等物。

當歸潤燥湯：

治消渴，大便閉澀，乾燥結硬兼喜溫飲，陰頭退縮，舌燥口乾，眼澀難開，及於黑
處見浮雲。

細辛（一分），生甘草，炙甘草（各三分），柴胡（七分），熟地黃（三分），黃
柏，知母，石膏，桃仁（泥子），當歸身，麻子仁，防風，荊芥穗（各一錢），升
麻（一錢五分），紅花（少許），杏仁（六個），小椒（三個）。

右咀，都作一服，水二大盞煎至一盞，去柤，熱服，食遠，忌辛熱物。

生津甘露湯（一名清涼飲子）：

治消中能食而瘦，口舌乾，自汗大便結燥，小便頻數。

升麻（四分），防風，生甘草，漢防己，生地黃（各五分），當歸身（六分），柴
胡，羌活，炙甘草，酒黃芩，酒知母，黃芩（各一錢），石膏，酒，龍膽草，黃柏
（各一錢五分），紅花（少許），桃仁（五個），杏仁（十個）。

右咀，都作一服，水二盞酒一匙煎至一盞，稍熱服，食遠。

辛潤緩肌湯（一名清神補氣湯）：

前消渴證才愈，止有口乾，腹不能努，此藥主之。

生地黃，細辛（各一分），熟地黃（三分），石膏（四分），黃柏（酒製），黃連
（酒製），生甘草，知母（各五分），柴胡（七分），當歸身，荊芥穗，桃仁，防
風（各一錢），升麻（一錢五分），紅花（少許），杏仁（六個），小椒（二個）
。

右咀，都作一服，水二大盞煎至一盞，食遠稍熱服之。

甘草石膏湯：

渴病久愈，又添舌白滑微腫，咽喉嚥津覺痛，嗌腫時時有渴，喜冷飲，口中白沫如
膠。

生地黃，細辛（各一分），熟地黃，黃連（各三分），甘草（五分），石膏（六分
），柴胡（七分），黃柏，知母，當歸身，桃仁（炒去皮尖），荊芥穗，防風（各
一錢），升麻（一錢五分），紅花（少許），杏仁（六個），小椒（二個）。

右如麻豆大，都作一服，水二盞煎至一盞，食後溫服。

甘露膏（一名蘭香飲子）：

治消渴，飲水極甚，善食而瘦，自汗大便結燥，小便頻數。

半夏（二分湯洗），熟甘草，白豆蔻仁，人參，蘭香，升麻，連翹，桔梗（各五分
），生甘草，防風（各一錢），酒知母（一錢五分），石膏（三錢）。

右為極細末，湯浸蒸餅和勻成劑，捻作薄片子，日中晒半乾，擦碎如米大，每服二
錢，淡生薑湯送下，食後。

生津甘露飲子：

治消渴，上下齒皆麻，舌根強硬腫痛，食不能下，時有腹脹，或瀉黃如糜，名曰餐
泄，渾身色黃，目睛黃甚，四肢痿弱，前陰如冰，尻臀腰背寒，面生黧色，下急
痛，善嚏，喜怒健忘。

藿香（二分），柴胡，黃連，木香（各三分），白葵花，麥門冬，當歸身，蘭香（
各五分），蓽澄茄，生甘草，山梔子，白豆蔻仁，白芷，連翹，薑黃（各一錢），
石膏（一錢二分），全蝎（二個去毒），炙甘草，酒知母，升麻，人參（各二錢）
，桔梗（三錢），杏仁（去皮），酒黃柏（各一錢五分）。

右為細末，湯浸蒸餅和勻成劑，捻作片子，日中晒半乾，擦碎如黃米大，每服二錢
，津唾下或白湯送下，食遠服。

  ==中標題==  眼耳鼻門

  ==小標題==  諸脈者皆屬於目論

陰陽應象論云：諸脈者，皆屬於目，目得血而能視，五臟六腑精氣皆上注於目，而
為之精，精之窠為眼，骨之精為瞳子，筋之精為黑眼，血之精為絡，其窠氣之精為
白眼，肌肉之精則為約束，裹擷筋骨血氣之精而與脈并為系，上屬於腦，後出於項
中，故邪中於項，因逢其身之虛，其入深則即隨眼系入於腦，則腦轉，腦轉則引目
系急，目系急則目眩以轉矣；邪中其精，其精所中不相比也，則精散，精散則視岐
，故見兩物；目者，五臟六腑之精，榮衛魂魄之所常營也，神氣之所主也，故神勞
，則魂魄散，志意亂，是故瞳子黑眼發於陰，白眼赤脈發於陽，故陰陽合，傳而為
精明也；目者，心之使也，心者，神之舍也，故神精亂而不轉，卒然見非常之處，
精神魂魄散不相得，故曰惑也，夫十二經脈，三百六十五絡，其血氣皆上走於面而
走空竅，其清陽氣上散於目而為精，其氣走於耳而為聽，因心事煩冗，飲食失節，
勞役過度，致脾胃虛弱，心火大盛，則百脈沸騰，血脈逆行，邪害空竅，天明則日
月不明矣；夫五臟六腑之精氣皆稟受於脾，上貫於目，脾者，諸陰之首也，目者，
血脈之宗也，故脾虛則五臟之精氣皆失所司，不能歸明於目矣，心者，君火也，主
人之神，宜靜而安相火，化行其令，相火者，包絡也，主百脈，皆榮於目，既勞役
運動，勢乃妄行，又因邪氣所并而損血脈，故諸病生焉，凡醫者不理脾胃及養血安
神，治標不治本，是不明正理也。

  ==小標題==  內障眼論

凡心包絡之脈出於心中，以代心君之行事也，與少陽為表裏，瞳子散大者，少陰心
之脈挾目系，厥陰肝之脈連目系，心主火，肝主木，此木火之勢盛也，其味則宜苦
宜酸宜涼，大忌辛辣熱物以助木火之邪也，飲食中常知此理可也，夫辛主散，熱則
助火，故不可食，諸酸主收心氣，瀉木火也，諸苦瀉火熱，則益水也，尤忌食冷水
大寒之物，此則能損胃氣，不行則元氣不生，元氣不生，胃氣下流，胸中三焦之火
及心火乘於肺，上入腦灼髓火主散溢，瞳子開大，大熱之物又助火邪，此蓋不可食
，驗也，藥中云：茺蔚子一味辛及主益睛，辛者，是助火也，故去之，乃加黃芩黃
連瀉中焦之火，芩能瀉上焦肺中之火，以酒洗之，乃寒因熱用也，又去青葙子，為
助陽火也，加五味子以收瞳人開大，且火之與氣勢不兩立，故內經曰：壯火食氣，
氣食少火，少火生氣，壯火散氣，諸酸之物能助元氣。孫真人云：五月常服五味，
助五臟氣以補西方肺金，法云：以酸補之，以辛瀉之，辛瀉氣則明矣，或曰藥中有
當歸，其味亦辛而甘，其不去者何？此辛甘一味，以其和血之聖藥，況有甘味，又
欲以為鄉導，為諸藥之使耳。

芎辛湯：

治兩眼晝夜隱澀難開，羞明惡日，視物昏暗，赤腫而痛。

細辛（二分），芎窮，蔓荊子（各五分），甘草，白芷（各一錢），防風（一錢五
分）。

右咀，都作一服，水二盞煎至一盞，臨臥溫服。

碧天丸（一名井珠丸）：

治目疾，累服寒涼藥不愈，兩眼蒸熱如火之熏，赤而不痛，滿目紅絲，血脈貫睛，
瞀悶昏暗，羞明畏日，或上下瞼赤爛，或冒風沙而內外眥皆破，洗之神效。

枯白礬（二分），銅綠（七分研），瓦粉（炒黑一兩）。

右先研白礬銅，研令細，旋旋入粉同研勻，熟水和之，共為一百丸，每用一丸，熱
湯半盞浸一二箇時辰，洗至覺微澀為度，合半時辰許，臨臥洗之，暝目便睡，一丸
可洗十遍，再用湯內坐，令熱，此藥治其標，若裏實者，不宜用。

廣大重明湯：

治兩目瞼赤爛，熱腫疼痛并稍赤，及眼瞼痒痛，抓之至破，眼楞生瘡，目多眵淚，
隱澀難開。

龍膽草，防風，生甘草，細辛（各一錢）。

右剉如咀，內甘草不剉，只作一折，先以水一大碗半煎龍膽一味至一半，再入餘三
味，煎至少半碗，濾去柤，用清帶熱洗以重湯，坐令熱，日用五七次，但洗畢合眼
一時，去努肉泛長及痒亦驗。

百點膏：

張濟氏眼病翳六年，以至遮瞳人，視物不明，有雲氣之狀，因用此藥而效。

蕤仁（去皮尖三分），當歸身，甘草（各六分），防風（八分），黃連（揀淨二錢
，剉如麻豆大，水一大碗煎至少半，入藥）。

右件剉如麻豆大，蕤仁別研如泥，同熬，滴在水中不散入，去沫，蜜少許再熬，少
時為度，令病人心靜點之至目中微痛，日用五七次，臨臥點尤疾效，名之曰百點膏
，但欲多點使藥力相繼也。

選奇湯：

治眉骨痛不可忍。

炙甘草（夏月生用），羌活，防風（各三錢），酒黃芩（一錢冬月不用此一味，如
能食，熱痛倍加之）。

右咀，每服五錢，水二盞煎至一盞，去柤，食後服之。

神效明目湯：

治眼櫺緊急，致倒睫拳毛，及上下瞼昏赤爛，睛疼昏暗，晝則冷淚常流，夜則眼澀
難開。

細辛（二分），蔓荊子（五分），防風（一錢），葛根（一錢五分），甘草（二錢
），一方加黃耆（一錢）。

右咀，作一服，水二盞煎至一盞，去柤，稍熱臨臥服。

羌活點翳膏（一名復明膏）：

治足太陽寒水，膜子遮睛，白翳在上，視物不明。

本，漢防己（各二分），黃連，防風，麻黃（去根節），柴胡，升麻，生地（各
三分），羌活（七分），生甘草（四分），當歸身（六分），蕤仁（六個），椒樹
（東南根二分西北根二分）。

右用淨水一大碗先煎漢防巳黃連生甘草當歸生地黃，煎至一半，下餘藥，再煎至一
盞，去柤，入銀石器中，再熬之，有力為度。

明目細辛湯：

治兩目發赤微痛，羞明畏日，怯風寒，怕火眼，睫成紐，眵糊多，隱澀難開，眉攢
腫悶，鼻塞涕唾稠粘，大便微硬。

川芎（五分），生地黃（酒製），蔓荊子（各六分），當歸梢，白茯苓，本（各
一錢），荊芥（一錢二分），防風（二錢），麻黃根，羌活（各三錢），細辛（少
許），紅花（少許），椒（八個），桃仁（二十個）。

右咀，分作四服，每服水二盞煎至一盞，去柤，稍熱臨臥服之，忌酒醋濕麵。

復明散：

治內瘴。

青皮（三分），橘皮，川芎，蒼朮（各五分），炙甘草，生地黃，連翹，柴胡（各
一錢），黃耆（一錢五分），當歸身（二錢）。

右剉如麻豆大，作一服，水二大盞煎至一盞，去柤，稍熱服之，食後，忌酒醋濕麵
辛熱大料物之類。

助陽和血湯：

治眼發之後，微有上熱，白睛紅，隱澀難開，睡多眵淚。

蔓荊子（二分），香白芷（三分），柴胡，黃耆，炙甘草，當歸身（酒洗），防風
（各五分），升麻（七分）。

右咀，都作一服，水一盞半煎至八分，去柤，稍熱服，臨臥避風寒處睡。

吹雲膏：

治目中淚及迎風寒泣，羞明畏日，常欲閉目，喜在暗室，塞其戶牖，翳膜歲久遮睛
，此藥多點神驗。

細辛（一分），升麻，蕤仁（各三分），青皮，連翹，防風（各四分），柴胡（五
分），生甘草，當歸身（各六分），生地黃（一錢五分），揀黃連（三錢），荊芥
穗（一錢微取濃汁）。

右咀，除連翹外，用澄清淨水二碗先熬餘藥至半碗，入連翹同熬至一大盞許，去
柤，入銀石器內，文武火熬滴入水成珠不散為度，入煉去沬，熟蜜少許熬勻用之。

防風飲子：

治倒睫拳毛。

細辛，蔓荊子（各三分），葛根，防風（各五分），當歸身（七分半），炙甘草，
黃連，人參（各一錢）。

右剉如麻豆大，都作一服，水二盞煎至一盞，食遠服，避風寒。

撥雲湯：

戊申六月，徐總管患眼疾，於上眼皮下，出黑白翳兩箇，隱澀難開，兩目緊縮而無
疼痛，兩手寸脈細緊，按之洪大無力，知足太陽膀胱為命門相火煎熬，逆行作寒水
翳，及寒膜遮睛證，呵欠善悲，健忘嚏噴眵淚，時自淚下，面赤而白，能食不大便
，小便數而欠，氣上而喘。

黃耆（一分），細辛，生薑，葛根，川芎（各五分），柴胡（七分），荊芥穗，
本，生甘草，升麻，當歸身，知母（各一錢），羌活，防風，黃柏（各一錢五分）
。

右咀，如麻豆大，都作一服，水二盞煎至一盞，去柤，熱服，食後。

神效黃耆湯

：治渾身麻木不仁，或頭面手足肘背或腿腳麻木不仁，並皆治之，如兩目緊急縮小
，及羞明畏日，隱澀難開，或視物無力，睛痛昏花，手不得近，或目少精光，或目
中熱如火，服五六次可效。

蔓荊子（一錢），陳皮（去白五錢），人參（八錢），炙甘草，白芍藥（各一兩）
，黃耆（二兩）。

右咀，每服五錢，水二盞煎至一盞，去柤，臨臥稍熱服。

如小便淋澀，加澤瀉（五分），一服去則止。

如有大熱證，每服加酒洗黃柏（三分）。

如麻木不仁，雖有熱不用黃柏，止加黃耆（一兩），通用三兩也；如眼縮急，去芍
藥，忌酒醋麵大料物蔥韭蒜辛物。

如麻木甚者，加芍藥（一兩），通用二兩。

圓明內障升麻湯（一名沖和養胃湯）：

治內障眼，得之脾胃元氣衰弱，心火與三焦俱盛，飲食不節，形體勞役，心不得休
息，故上為北疾。

乾薑（一錢），五味子（二錢），白茯苓（三錢），防風（五錢），白芍藥（六錢
），柴胡（七錢），人參，炙甘草，當歸身（酒洗），白朮，升麻，葛根（各一兩
），黃耆，羌活（各一兩五錢）。

右咀，每服五七錢，水大三盞煎至二大盞，入黃耆黃連（各二錢），同煎數沸，
去柤，煎至一盞，熱服，食遠。

黃芩黃連湯：

黃芩（酒洗炒），黃連（酒洗炒），龍膽草（酒洗四次炒四次），生地黃（酒洗，
各一兩）。

右咀，每服二錢，水二盞煎至一盞，去柤，熱服。

蔓荊子湯：

治勞役飲食不節，內障眼病，此方如神效。

蔓荊子（二錢五分），黃柏（酒拌炒四遍），白芍藥（各三錢），炙甘草（八錢）
，黃耆（各一兩），人參（各一兩）。

右咀，每服三錢或五錢，水二盞煎至一盞，去柤，臨臥溫服。

歸葵湯（一名連翹飲子）：

治目中溜火，惡日與火，隱澀難開，小角緊，視物昏花，迎風有淚。

柴胡（二分），生甘草，蔓荊子，連翹，生地黃，當歸身，紅葵花，人參（各三分
），黃耆，酒黃芩，防風，羌活（各五分），升麻（一錢）。

右咀，每服五錢，水二盞煎至一盞，去柤，食後溫服。

救苦湯：

治眼暴發赤腫，臉高苦疼不任者。

桔梗，連翹，紅花，細辛（各一分），當歸身（夏月減半），炙甘草（各五分），
龍膽草，蒼朮（各七分），黃連，羌活（太陽），升麻（陽明），柴胡（少陽），
防風，本（各一錢），知母，生地黃，黃柏，黃芩（各一錢五分），川芎（三錢
）。

右咀，每服一兩，水二盞煎至一盞，去柤，食後溫服。

若苦疼，則多用苦寒者兼治本經之藥，再行加減，如睛昏加知母黃柏一倍。

熟乾地黃丸：

治血弱陰虛不能養心，致心火旺陽火甚，瞳子散大，少陰為火，君主無為，不行其
令，相火代之，兼心包絡之脈出心系，分為三道，少陽相火之體無形，其用在其中
矣，火盛則令毌實，乙木肝旺是也，心之脈挾於目系，肝連目系，況手足少陽之脈
同出耳中，至耳上角，斜起於目外眥，風熱之盛亦從此道而來，上攻頭目，致偏頭
腫悶，瞳子散大，視物則花，此由血虛陰弱故也，法當養血涼血益血，收火之散大
，除風之熱則愈矣。

人參（二錢），炙甘草，天門冬（湯洗去心），地骨皮，五味子，枳殼（炒），黃
連（各三錢），黃芩，當歸身（酒洗焙乾各五錢），柴胡（八錢），熟乾地黃（一
兩），生地黃（酒洗七錢五分）。

右件同為細末，煉蜜為丸，如梧桐子大，每服一百丸，茶湯送下，食後，日進二服
。

益陰腎氣丸：

此壯水之主以鎮陽光。

澤瀉，茯苓（各二錢五分），生地黃（酒洗乾），牡丹皮，山茱萸，當歸梢（酒洗
），五味子，乾山藥，柴胡（各五錢），熟地黃（二兩）。

右為細末，煉蜜為丸，如梧桐子大，硃砂為衣，每服五十丸，淡鹽湯下，空心。

羌活退翳丸：

治內障，右眼小眥青白翳，大眥微顯白翳，腦痛，瞳子散大，上熱惡熱，大便秘澀
，小便如常，遇天氣暄熱，頭痛睛脹，可服此藥，翳在大眥，加葛根升麻，翳在小
眥，加柴胡羌活是也。

黑附子（炮），寒水石（各一錢），酒防巳（二錢），知母（酒炒），牡丹皮，羌
活，川芎（各三錢），酒黃柏，生地黃（酒洗炒），丹參，茺蔚子，酒當歸身，柴
胡（各五錢），熟地黃（八錢），芍藥（一兩三錢）。

右為細末，煉蜜為丸，如梧桐子大，每服五七十丸，白湯下，空心，宿食未消，待
饑則服之，藥後省語言，以食壓之。

當歸龍膽湯：

治眼中白翳。

防風，石膏（各一錢五分），柴胡，羌活，五味子，升麻（各二錢），甘草，酒黃
連，黃耆（各三錢），酒黃芩（炒），酒黃柏（炒），芍藥，當歸身，龍膽草（酒
洗，各五錢）。

右咀，每服五錢，水二盞煎至一盞，去柤，入酒少許，臨臥熱服，忌言語。

補陽湯：

治陽不勝其陰，乃陰盛陽虛，則九竅不通，令青白翳見於大眥，及足太陽少陰經中
鬱遏，足厥陰肝經氣不得上通於目，故青白翳內阻也，當於太陽少陰經中，九原之
下，以益肝中陽氣，衝天上行，此乃先補其陽，後於足太陽太陰標中，標者，頭也
，瀉足厥陰肝經火，下伏於陽中，乃次治也，內經云：陰盛陽虛則當先補其陽，後
瀉其陰，此治法是也，每日清晨以腹中無宿食，服補陽湯，臨臥服瀉陰丸，若天色
變經大寒大風并勞役，預日飲食不調，精神不足，或氣弱，俱不可服，待體氣和平
，天氣如常，服之，先補其陽，使陽氣上升，通於肝經之末，利空竅於目矣。

肉桂（一錢去皮），知母（炒），當歸身（酒洗），生地黃（酒炒），白茯苓，澤
瀉，陳皮（各三錢），白芍藥，防風（各五錢），黃耆，人參，白朮，羌活，獨活
，熟地黃，甘草（各一兩），柴胡（二兩）。

右咀，每服五錢，水二盞煎至一大盞，去柤，空心服之。

瀉陰火丸（一名連柏益陰丸）：

五味子，羌活，獨活，甘草，當歸梢，防風（各五錢），草決明，細黃芩，黃連（
酒炒），黃柏，知母（各一兩），石決明（三錢炒存性）。

右為細末，煉蜜為丸，如綠豆大，每服五十丸至一百丸，茶清下，常多服補陽湯，
少服此藥，多則妨飲食。

升陽柴胡湯：

肉桂（五分），柴胡（去苗一錢五分），防風，白茯苓，澤瀉，陳皮（各一錢），
生地黃（酒炒），楮實（酒炒微潤），黃耆，人參，白朮（各五錢），甘草梢，當
歸身，羌活，熟地黃，獨活，白芍藥（各一兩），知母（酒炒，如大者加作五錢）
。

右剉每服五錢，水二盞煎至一盞，去柤，稍熱食遠服，別合一料，煉蜜為丸，如梧
桐子大，每服五十丸，茶清下，每日與前藥各一服，食遠，不可飽服。

如天氣熱加五味子（三錢），天門冬（去心），芍藥，楮實（各五錢）。

溫衛湯：

治鼻不聞香臭，目中流火，氣寒血熱，冷淚多，臍下冷，陰汗，足痿弱。

陳皮，青皮，黃連，木香（各三分），人參，甘草（炙），白芷，防風，黃柏，澤
瀉（各五分），黃耆，蒼朮，升麻，知母，柴胡，羌活（各一錢），當歸身（一錢
五分）。

右都作一服，水二盞煎至一盞，去柤，食遠服之。

圓明膏：

治勞心過度，飲食失節，乃生內障，及瞳子散大，此方收睛圓明。

訶子皮（濕紙裹煨），甘草（各二錢），當歸身（三錢），柴胡，生地黃，麻黃（
去節搗開），黃連（各五錢）。

右七味先以水二碗煎麻黃至一碗，掠去沫，外六味，各咀如豆大，篩去末入在內
同熬滴水中不散為度，入熟蜜少許，再熬，勤點眼。

藥麻黃散：

治內外障眼。

麻黃（一兩），當歸身（一錢）。

右二味同為麤末，炒黑色，入麝香乳香少許，共為細末，含水鼻內之。

療本滋腎丸：

黃柏（酒炒），知母（酒炒巳上各等分）。

右為細末，滴水為丸，如梧桐子大，每服一百丸至一百五十丸，空心鹽白湯下。

加味滋腎丸：

肉桂（三分），黃連（一錢），薑黃（一錢五分），苦參（三錢），苦葶藶（酒洗
炒），石膏（覺肚冷勿用），黃柏（酒炒），知母（酒炒各五錢）。

右為極細末，打薄，麵糊為丸，如梧桐子大，每服一百丸，空心服白湯下，食壓之
。

退翳膏：

治黑白翳。

蕤仁，升麻（各三分），連翹，防風，青皮（各四分），甘草，柴胡（各五分），
當歸身（六分），黃連（三錢），生地黃（一錢五分），荊芥穗（一錢，水半盞別
浸用）。

右用水一碗入前藥煎至半碗，去柤，更上火煎至半盞，入荊芥水兩匙，入蜜少許，
再上火熬勻點之。

龍膽飲子：

治疳眼流膿，主疳翳濕熱為病。

穀精草，川鬱金，蛇退皮，炙甘草（各五分），升麻（二錢），麻黃（一錢五分）
，青蛤粉，龍膽草，黃芩（炒），羌活（各三錢）。

右為細末，每服二錢，食後溫茶清調服之。

柴胡聰耳湯：

治耳中乾結，耳鳴耳聾。

連翹（四錢），柴胡（三錢），炙甘草，當歸身，人參（各一錢），水蛭（五分炒
別研），麝香（少許另研），蟲（三個去翅足炒另研）。

右除三味別研外，生薑三片，水二大盞煎至一盞，去柤，再下三味，上火煎一二沸
，稍熱服，食遠。

羌活退翳湯：

治太陽寒水，翳膜遮晴，不能視物。

羌活（一兩五錢），防風（一兩），酒生地黃（一錢），薄荷葉，本（各七錢）
，酒知母（五錢），黃柏（四錢），川芎，當歸身（三錢），小椒（五分），細辛
（少許），麻黃（二錢用根），荊芥穗（煎成藥加之）。

右咀，每服三錢，水二大盞煎至一盞半，入荊芥穗煎至一盞，去柤，稍熱服食遠
，忌酒醋濕麵等物。

遠睛紫金丹：

治目眶歲久赤爛，俗呼為赤瞎是也，當以三稜針刺目眶外以瀉濕熱，如眼生倒睫拳
毛，兩目緊，蓋內伏火熱而攻陰氣，法當去其熱內火邪，眼皮緩則毛立出，翳膜亦
退，用手法攀出內瞼向外，以針刺之出血。

白沙蜜（二十兩），黃丹（六兩水飛），南乳香，當歸（各三錢），烏魚骨（二錢
），麝香（一錢），白丁香（直者五分），輕粉（一字），甘石（十兩燒七遍碎連
水浸拌），揀連（三兩小便浸碎為末），碙砂（一錢小盞內放於瓶口上熏乾）。

右將白沙蜜於沙石器內慢火去沫，下甘石，次下丹，以柳枝攪，次下餘藥，以粘手
為度，作丸如雞頭大，每用一丸，溫水化開洗。

麗澤通氣湯：

治鼻不聞香臭。

黃耆（四錢），蒼朮，羌活，獨活，升麻，葛根，防風（各三錢），炙甘草（二錢
），川椒，麻黃（不去節冬月加），白芷（各一錢）。

右咀，每服五錢，生薑三片，棗二枚，蔥白三寸同煎至一盞，去柤，溫服食遠，
忌一切冷物及風寒涼處坐臥行立。

溫肺湯：

治鼻不聞香臭，眼多眵淚。

丁香（二分），防風，炙甘草，葛根，羌活（各一錢），升麻，黃耆（各二節錢）
，麻黃（不去節，四錢）。

右為麤末，水二盞蔥白三根煎至一盞，去柤，食後服。

禦寒湯：

寒氣風邪，傷於毛皮，令鼻壅塞咳嗽上喘之證。

黃連，黃柏，羌活（各二分），炙甘草，佛耳草，款冬花，白芷，防風（各三分）
，升麻，人參，陳皮（各五分），蒼朮（七分），黃耆（一錢）。

右咀，都作一服，水二盞煎至一盞，去柤，食後熱服。

蘭室秘藏卷上終。

  ==大標題==  蘭室秘藏卷中  金  真定李杲著

  ==中標題==  頭痛門

  ==小標題==  頭痛論

金匱真言論云：東風生於春，病在肝俞，在頸項，故春氣者，病在頭，又諸陽會於
頭面，如足太陽膀胱之脈，起於目內眥上額交巔，上入絡腦還出別下項，病衝頭痛
；又足少陽膽之脈，起於目銳眥上抵頭角，病則頭角額痛；夫風從上受之風寒傷上
，邪從外入客於經絡，令人振寒頭痛身重惡寒，治在風池風府，調其陰陽，不足則
補，有餘則瀉，汗之則愈，此傷寒頭痛也。頭痛耳鳴，九竅不利者，腸胃之所生，
乃氣虛頭痛也；心煩頭痛者，病在膈中，過在手巨陽少陰，乃濕熱頭痛也；如氣上
不下，頭痛癲疾者，下虛上實也，過在足少陰巨陽，甚則入腎，寒濕頭痛也；如頭
半邊痛者，先取手少陽陽明，後取足少陽陽明，此偏頭痛也；有真頭痛者，甚則腦
盡痛，手足寒至節，死不治；有厥逆頭痛者，所犯大寒內至骨髓，髓者，以腦為主
，腦逆，故令頭痛齒亦痛，凡頭痛皆以風藥治之者，總其大體而言之也，高巔之上
，惟風可到，故味之薄者，陰中之陽，乃自地升天者也，然亦有三陰三陽之異，故
太陽頭痛，惡風脈浮緊，川芎羌活獨活麻黃之類為主；少陽經頭痛，脈弦細，往來
寒熱，柴胡為主；陽明頭痛，自汗，發熱惡寒，脈浮緩長實者，升麻葛根石膏白芷
為主；太陰頭痛，必有痰，體重或腹痛，為痰癖，其脈沉緩，蒼朮半夏南星為主；
少陰經頭痛，三陰三陽經不流行，而足寒氣逆為寒厥，其脈沉細，麻黃附子細辛為
主；厥陰頭項痛，或吐痰沫，厥冷，其脈浮緩，吳茱萸湯主之；血虛頭痛，當歸川
芎為主；氣虛頭痛，人參黃耆為主；氣血俱虛頭痛，調中益氣湯少加川芎蔓荊子細
辛，其效如神；白朮半夏天麻湯，治痰厥頭痛藥也；青空膏，乃風濕熱頭痛藥也；
羌活附子湯，治厥陰頭痛藥也；如濕氣在頭者，以若吐之，不可執方而治，先師嘗
病頭痛，發時兩頰青黃，暈眩目不欲開，懶言身體沉重，兀兀欲吐，潔古曰：此厥
陰太陰合病，名曰風痰，以局方玉壺丸治之，更灸俠谿穴即愈，是知方者，體也，
法者，用也，徒執體而不知用者，弊體用不失，可謂上工矣。

青空膏：

治偏正頭痛，年深不愈者，善療風濕熱頭上壅，損目及腦痛不止。

川芎（五錢），柴胡（七錢），黃連（炒），防風（去蘆），羌活（各一兩），炙
甘草（一兩五錢），細挺子黃芩（三兩去皮，剉一半酒製，一半炒）。

右為細末，每服二錢匕，於盞內入茶少許，湯調如膏，抹在口內，少用白湯送下，
臨臥。

如苦頭痛，每服加細辛（二分）。

如太陰脈緩有痰，名曰痰厥頭痛，減羌活防風川芎甘草，加半夏（一兩五錢）。

如偏正頭痛，服之不愈，減羌活防風川芎一半，加柴胡一倍。

如發熱惡熱而渴，此陽明頭痛，只與白虎湯，加好吳白芷。

徹清膏：

蔓荊子，細辛（各一分），薄荷葉，川芎（各三分），生甘草，熟甘草（各五分）
，本（一錢）。

右為細末，每服二錢，食後茶清調下。

川芎散：

治頭目不清利。

川芎（三分），柴胡（七分），羌活，防風，本，生甘草，熟甘草，升麻（各一
錢），酒生地黃（二錢），酒黃連（炒），酒黃芩（各四錢五分）。

右為細末，每服一錢或二三錢，食後茶清調下，忌酒濕麵。

白芷散（一名鬱金散）：

治頭痛。

鬱金（一錢），香白芷，石膏（各二錢），薄荷葉，芒硝（各三錢），右為極細末
，口含水鼻內之。

碧雲散：

治頭痛。

細辛，鬱金，芒硝（各一錢），蔓荊子，川芎（各一二分），石膏（一錢三分），
青黛（一錢五分），薄荷葉（二錢），紅豆（一箇）。

右為極細末，口噙水鼻內之。

羌活清空膏：

蔓荊子（一錢），黃連（三錢），羌活，防風，甘草（各四錢），黃芩（一兩）。

右為細末，每服一錢，茶清調下，食後，臨臥。

清上瀉火湯：

昔有人年少時氣弱，常於氣海三里炙之，節次約五七十壯，至年老添熱厥頭痛，雖
冬天大寒，猶喜寒風，其頭痛則愈，微來暖處或見煙火，其痛復作，五七年不愈，
皆炙之過也。

荊芥穗，川芎（各二分），蔓荊子，當歸身，蒼朮（各三分），酒黃連，生地黃，
本，甘草（各五分），升麻，防風（各七分），酒黃柏，炙甘草，黃耆（各一錢
），酒黃芩，知母（酒各錢半），羌活（三錢），柴胡（五錢），細辛（少許），
紅花（少許）。

右剉如麻豆大，分作二服，每服水二盞煎至一盞，去柤，稍熱服食後。

補氣湯：

服前藥之後，服此藥。

柴胡（二分），升麻（三分），黃耆（八分），當歸身，炙甘草（各二錢），紅花
（少許）。

右咀，作二服，水二盞煎至一盞，去柤，稍熱服食後。

細辛散：

治偏正頭痛。

細辛，瓦粉（各二分），生黃芩，芍藥（各五分），酒黃連，川芎（各七分），酒
黃芩（一錢），甘草（炙一錢五），柴胡（二錢）。

右為麤末，每服三錢，水一大盞半至一盞，取清食後服之。

羌活湯：

治風熱壅盛，上攻頭目昏眩。

炙甘草（七分），澤瀉（三錢），瓜蔞根（酒洗五錢），羌活（一兩），白茯苓，
酒黃柏（各五錢），柴胡（七錢），防風，細黃芩（酒洗），酒黃連（各一兩）。

右為麤末，每服五錢重，水二中盞煎至一盞，取清食後臨臥，通口熱服之。

養神湯：

治精神短不得睡，項筋腫急難伸，禁甘溫宜苦味。

木香，橘皮，柴胡（各一分），酒黃芩（二分），人參，黃柏，白朮，川芎（各三
分），升麻（四分），蒼朮，麥柏，當歸身，黃連（各五分），甘草，半夏（各七
分），黃耆（一錢）。

右咀，每服五錢，水二大盞煎至一盞，去柤，稍熱服，不拘時候。

安神湯：

治頭痛，頭旋眼黑。生甘草，炙甘草（各二錢），防風（二錢五分），柴胡，升麻
，酒生地黃，酒知母（各五錢），黃耆（二兩），酒黃柏，羌活（各一兩）。

右為麤末，每服五錢，水二大盞半煎至一盞半，加蔓荊子五分川芎三分，再煎至一
盞，去柤，臨臥熱服。

半夏白朮天麻湯：

范天騋之內有脾胃證，時顯煩躁，胸中不利，大便不通，而又為寒氣怫鬱，悶亂大
作，火不申故也，疑其有熱服疏風丸，大便行，其病不減，恐其藥少，再服七八十
丸，大便復見兩行，元證不瘳，增以吐逆，食不能停，痰唾稠粘湧出不止，眼黑頭
旋，惡心煩悶，氣短促上喘，無力以言，心神顛倒，目不敢開，如在風雲中，頭苦
痛如裂，身重如山，四肢厥冷，不得安臥，余料前證是胃氣已損，復下兩次則重虛
其胃，而痰厥頭痛作矣，與此藥而治之。

黃柏（二分酒洗），乾薑（三分），澤瀉，白茯苓，天麻，黃耆，人參，蒼朮（各
五分），炒神，白朮（各一錢），麥柏麵，半夏（湯洗），橘皮（各一錢五分）
。

右咀，每服五錢，水二大盞煎至一盞，去柤，熱服，食前一服而愈。此頭痛苦甚
，謂之足太陰痰厥頭痛，非半夏不能療眼黑頭旋；風虛內作，非天麻不能除；黃耆
甘溫瀉火，補元氣，實表虛，止自汗；人參甘溫瀉火，補中益氣；二朮俱苦甘溫，
除濕補中益氣；澤瀉茯苓利小便，導濕；橘皮苦溫益氣，調中升陽；神消食，蕩
胃中滯氣；大麥麵寬中，助胃氣；乾薑辛熱以滌中寒；黃柏大苦寒，酒洗以療冬天
少火在泉，發躁也。

  ==中標題==  口齒咽喉門

  ==小標題==  口齒論

論曰：夫齒者，腎之標，口者，脾之竅，諸經多有會於口者，其牙齒，是手足陽明
之所過，上齦，隸於坤土，乃足陽明胃之脈貫絡也，止而不動，下齦，嚼物動而不
休，手陽門大腸之脈所貫絡也，手陽明惡寒飲而喜熱，足陽明喜寒飲而惡熱，其病
不一，牙者，腎之標，亦喜寒，寒者堅牢，為病不同熱甚則齒動齦齗，袒脫作痛不
已，故所治療不同也，有惡熱而作痛者，有惡寒而作痛者，有惡寒惡熱而作痛者，
有惡寒飲少熱飲多而作痛者，有惡熱飲少寒飲多而作痛者，有牙齒動搖而作痛者，
有齒齦腫起為痛者，有脾胃中有風邪但覺風而作痛者，又有牙上多為蟲所蝕，其齒
缺少而色變為蟲牙痛者，有胃中氣少不能於寒袒露其齒作痛者，有牙齒疼痛而穢臭
之氣不可近者，痛既不一，豈可一藥而盡之哉。

羌活散：

治客寒犯腦，風寒濕腦痛，項筋急，牙齒動搖，肉齦袒脫疼痛。

本，香白芷，桂枝（各三分），蒼朮，升麻（各五分），當歸身（六分），草豆
蔻仁（一箇），羌活（一錢五分），羊脛骨灰（二錢），麻黃（去枝節），防風（
各三錢），柴胡（五錢），細辛（少許）。

右為細末，先用溫水嗽口淨擦之，其痛立止也。

草豆蔻散：

治寒多熱少，牙齒疼痛。

細辛葉，防風（各二分），羊脛骨灰，熟地黃（各五分），當歸（六分），草豆蔻
仁，黃連（各一錢三分），升麻（二錢五分）。

右為細末，同前牙痛處擦之。

麻黃散：

治冬寒時分，寒濕腦痛，項筋急，牙齒動搖疼痛。

防風，本（各三分），羊脛骨灰，當歸身，熟地黃（各六分），草豆蔻仁，升麻
，黃連（各一錢），羌活（一錢五分），麻黃（不去節），龍膽草（酒洗），生地
黃（各二錢），細辛（少許）。

右為細末，依前藥法擦之。

熱牙散（一名麝香散）：

治大熱牙齒瘴露，根肉齦脫，血出齒動，欲落疼痛，妨食忤涼少，忤熱多。

熟地黃（二分），益智仁（二分半），當歸身，生地黃，麻黃根，酒漢防己，人參
（各三分），升麻（一錢），草豆蔻，黃連（各一錢五分），羊脛骨灰（二錢），
麝香（少許）。

右為細末，如前藥擦之。

治蟲散（一名白芷散）：

治大寒犯腦，牙齒疼痛及蟲痛，胃經濕熱腫痛。

桂枝（一分），熟地黃（二分），本，白芷（各三分），當歸身，益智仁，黃連
（各四分），羌活（五分），吳茱萸（八分），草豆蔻，黃耆，升麻（各一錢），
羊脛骨灰（二錢），麻黃（不去節二錢五分）。

右為細末，同前擦之。

益智木律散：

治寒熱牙痛。木律（二分），當歸，黃連（各四分），益智仁（五分），草豆蔻皮
（一錢二分），熟地黃（五分），羊脛骨灰（五分），升麻（一錢五分）。

右為細末，用度如前擦之，如寒牙痛不用木律。

蝎梢散：

治大寒風犯腦牙痛。

白芷，當歸身，柴胡（各二分），桂枝，升麻，防風，本，黃耆（各三分），羌
活（五分），草豆蔻皮（一錢），麻黃（去節一錢五分），蝎梢（少許），羊脛骨
灰（二錢五分）。

右為細末，如前法用之。

白牙散：

白芷（七分），升麻（一錢），羊脛骨灰（二錢），石膏（一錢五分），麝香（少
許）。

右為細末，先用溫水嗽口擦之妙。

刷牙藥：

麝香（一分），生地黃，酒防己，熟地（各二分），當歸身，人參（各三分），草
豆蔻皮（五分），升麻（一錢），羊脛骨灰，黃連（各二錢），白豆蔻（三錢），
草豆蔻（三錢），沒石子（三箇），五倍子（一箇）。

右為細末，如前法擦之妙。

獨聖散：

治一切牙痛風疳。

北地蒺藜（不拘多少陰乾）。

右為細末，每用刷牙以熱漿水漱牙，外麤末熬漿水刷牙，大有神效，不可具述。

當歸龍膽散：

治寒熱停牙痛。

香白芷，當歸梢，羊脛骨灰，生地（各五分），麻黃，草豆蔻皮，龍膽草，升麻，
黃連（各一錢）。

右為細末，如前法擦之，神效。

牢牙地黃散：

治腦寒痛及牙痛。

本（二分），生地黃，熟地黃，羌活，防己，人參（各三分），益智仁，歸身（
各四分），香白芷，黃耆（各五分），羊脛骨灰，吳茱萸，黃連，麻黃（各一錢）
，草蔻皮（一錢二分），升麻（一錢五分）。

右為細末，如前法擦之。

細辛散：

治寒邪風邪犯腦牙齒痛。

柴胡，防風，升麻，白芷（各二分），桂枝（二分半），麻黃（去節），本，蒼
朮（各三分），當歸身（四分），草豆蔻（五分），羊脛骨灰，羌活（各錢五分）
，細辛（少許）。

右為細末，先漱後擦之佳。

立效散：

治牙齒痛不可忍，及頭腦項背痛，微惡寒飲，大惡熱飲，其脈上中下三部陽虛陰盛
，是五臟內盛，六腑陽道微，脈微小，小便滑數。

細辛（二分），炙甘草（三分），升麻（七分），防風（一錢），龍膽草（酒洗四
錢）。

右咀，都作一服，水一盞煎至七分，去柤，以匙抄在口中，煠痛處待少時則止；
如多惡熱飲，更加龍膽草（一錢），此法不定，隨寒熱多少，臨時加減；若更惡風
作痛，加草萱蔻黃連（各五分），勿加龍膽草。

牢牙散：

治牙齦肉綻有根，牙疳腫痛，牙動搖欲落，牙齒不長，牙黃口臭。

羌活（一兩），龍膽草（酒洗一兩五錢），羊脛骨灰（二兩），升麻（一兩）。

右為細末，以紗羅子羅骨灰作微塵末和勻，臥時貼在牙齦上。

清胃散：

治因服補胃熱藥，致使上下牙痛疼不可忍，牽引頭腦，滿面發熱大痛，足陽明之別
絡入腦，喜寒惡熱，乃是手陽明經中熱盛而作也，其齒喜冷惡熱。

當歸身，揀細黃連（夏月倍之），生地黃（酒製各三分），牡丹皮（五分），升麻
（一錢）。

右為細末，都作一服，水一盞半煎至一盞，去柤，帶冷服之。

神功丸：

治多食肉人，口臭不可近，牙齒疳蝕，牙齦肉將脫，牙齒落血不止。

蘭香葉（如無用藿香葉代之），當歸身，木香（各一錢），升麻（二錢），生地黃
（酒洗），生甘草（各三錢），黃連（去鬚酒洗），縮砂仁（各五錢）。

右同為細末，湯蒸餅為丸，如綠豆大，每服一百丸或加至二百丸止，白湯下，食遠
服，兼治血痢及血崩及血下不止，血下褐色或紫色黑色及腸澼下血，空心服，米湯
下，其脈洪大而緩者；及治麻木，厥氣上衝，逆氣上行，妄聞妄見者。

桔梗湯：

治咽腫微覺痛，聲破。

當歸身，馬勃（各一分），白僵蠶，黃芩（各三分），麻黃（五分不去節），桔梗
，甘草（各一錢），桂枝（少許）。

右為麤末，作一服，水二大盞煎至一盞，去柤，稍熱服之食後。

又方：

治口瘡久不愈者。

黃柏（不計多少，真者蜜塗其上，炙黃色），右為細末，乾糝瘡上，臨臥，忌醋醬
鹽。

神驗法：

治口瘡無問久新：

夜間將二丸勒緊，以左右手交揉三五十次，但遇睡覺行之如此三五度，因濕而生者
，一夜愈，久病諸般口瘡，三二夜愈，如鼻流清涕者，勒之二丸揉之數夜可愈。

內經云：膀胱移熱於小腸，膈腸不便，上為口糜，易老五苓散與導赤散合而飲之。

  ==中標題==  嘔吐門

丁香朱萸湯：

治嘔吐噦，胃虛寒所致。

黃柏（三分），炙甘草，丁香，柴胡，橘皮（各五分），升麻（七分），吳茱萸，
蒼朮，人參（各一錢），當歸身（一錢五分），草豆蔻仁，黃耆（各一錢）。

右為麤末，每服五錢，水二大盞煎至一盞，去柤，稍熱服食前。

白朮湯（一名茯苓半夏湯）：

治胃氣虛弱，身重，有痰惡心欲吐，是風邪羈絆於脾胃之間，當先實其脾胃。炒神
（二錢），陳皮，天麻（各三錢），白朮，白茯苓，麥柏麵（炒黃色），半夏（
各五錢）。

右咀，每服五錢，水二盞入生薑五片同煎至一盞，去柤，稍熱服之。

補肝湯（一名柴胡半夏湯）：

治素有風證，不敢見風，眼澀頭痛，眼黑，胸中有痰，惡心兀兀欲吐，遇風但覺皮
肉繄手足，難舉重物，如居暖室，少出微汗，其證乃減，再或遇風病即復。

柴胡，升麻，本（各五分），白茯苓（七分），炒神，蒼朮（各一錢），半夏
（二錢），生薑（拾片）。

右為麤末，都作一服，水二大盞煎至一大盞，去柤，稍熱服。

吳茱萸丸（一名木香利膈丸）：

治寒在膈上，噎塞咽膈不通。

木香，青皮（各二分），白僵蠶，薑黃，澤瀉，柴胡（各四分），當歸身，甘草（
各六分炙），益智仁，人參，橘皮，升麻，黃耆（各八分），半夏（一錢），草豆
蔻仁，吳茱萸（各錢二分），麥柏麵（一錢五分）。

右為細末，湯浸蒸餅為丸，如綠豆大，每服二三十丸，溫水送下，勿多飲湯，恐速
下，細嚼亦。

  ==中標題==  衄血吐血門

麥門冬飲子：

治吐血久不愈，以三稜鍼於氣街，出血立愈。

黃耆（一錢），麥門冬，當歸身，生地黃，人參（各五分），五味子（拾箇）。

右為麤末，都作一服，水二盞煎至一盞，去柤，熱服不拘時。

人參飲子：

治脾胃虛弱，氣促氣弱，精神短少，衄血吐血。

麥門冬（二分），人參（去蘆），當歸身（各三分），黃耆，白芍藥，甘草（各一
錢），五味子（五箇）。

右為麤末，都作一服，用水二盞煎至一盞，去柤，稍熱服。

一貧者有前證，以前藥投之愈，繼而至冬天居曠室中，臥大熱炕而吐血數次，再來
求治，料此病久虛弱，附臍有形而有火熱在內，上氣不足，陽氣外虛，當補表之陽
氣，瀉其裏之虛熱是其法也；冬天居曠室，衣蓋單薄是重虛其陽，表有大寒壅遏，
裏熱火邪不得舒伸，故血出於口，憶仲景傷寒論中一證，太陽傷寒當以麻黃湯發汗
而不與之，遂成衄，卻與麻黃湯立愈，此法相同，予遂用之。

三黃補血湯：

治六脈俱大，按之空虛，心動面赤，善驚上熱，乃手少陰心脈也，此氣盛多而亡血
，以甘寒鎮墜之劑，大瀉其氣以墜氣浮，以甘辛溫微苦，峻補其血。

牡丹皮，黃耆，升麻（各一錢），當歸，柴胡（各一錢五分），熟地黃，川芎（各
二錢），生地黃（三錢），白芍藥（五錢）。

右咀，如麻豆大，每服五錢，水二大盞煎至一大盞，去柤，稍熱服食前。

如兩寸脈芤，血在上焦，或衄血或嘔血，與犀角地黃湯則愈。

救脈湯（一名人參救肺散）：

治吐血。

甘草，蘇木，陳皮（各五分），升麻，柴胡，蒼朮（各一錢），當歸梢，熟地黃，
白芍藥，黃耆，人參（各二錢）。

右為麤末，都作一服，水二大盞煎至一盞，去柤，稍溫食前服。

麻黃桂枝湯：

人參（益上焦元氣不足而實其表也），麥冬（保肺氣各三分），桂枝（以補表虛）
，當歸身（和血養血各五分），甘草（補其脾胃之虛），麻黃（去根節），黃耆（
實表益衛），白芍藥（各一錢），五味子（伍箇安其脈氣）。

右以水三盞先煮麻黃一味，令沸去沫，至二盞入餘藥同煎至一盞，去柤，熱服臨臥
，只一服而愈，更不再作。

黃耆芍藥湯：

治鼻衄血多，面黃，眼澀多眵，手麻木。

葛根，羌活（各五錢），升麻（一兩），炙甘草（二兩），白芍藥黃耆（各三兩）
。

右咀，每服五錢，水二盞煎至一盞，食後。

六脈弦細而濇，按之空虛，其色必白而夭不澤者，脫血也，此大寒證，以辛溫補血
益血，以甘溫甘熱滑潤之劑以佐之則愈，此亡血亦傷精氣。

止衄血法：

治鼻血久不止，素有熱而暴作者，諸藥無驗，神法以大紙一張，作八摺或十摺，於
水內濕，置頂中，以熱熨斗熨至一重或二重紙乾，立止。

  ==中標題==  腰痛門

川芎肉桂湯：

丁未冬，曹通甫自河南來，有役人小翟，露宿寒濕之地，腰痛不能轉側，兩搐急
作痛，已經月餘不愈矣，腰痛論中說，皆為足太陽足少陰血絡中有凝血作痛，間有
一二證屬少陽膽經外絡脈病，皆去血絡之凝乃愈，其內經有云：冬三月禁，不得用
鍼，只宜服藥通其經絡，破其血絡中敗血，以此藥主之。

酒漢防己，防風（各三分），炒神，獨活（各五分），川芎，柴胡，肉桂，當歸
梢，炙甘草，蒼朮（各一錢），桃仁（五箇去皮尖），羌活（一錢五分）。

右咀，都作一服，好酒三大盞煎至一大盞，去柤，梢熱食遠服。

獨活湯：

治因勞役腰痛如折，沉重如山。

炙甘草（二錢），羌活，防風，獨活，大黃（煨），澤瀉，肉桂（各三錢），當歸
梢，連翹（各五錢），酒漢防己，酒黃柏（各一兩），桃仁（三十箇）。

右咀，每服五錢，酒半盞水一大盞半煎至一盞，去柤，熱服。

破血散疼湯：

治乘馬損傷，跌其脊骨，惡血流於下，其痛苦楚不能轉側，妨於飲食。

羌活，防風，中桂（各一錢），蘇木（一錢五分），連翹，當歸梢，柴胡（各二錢
），麝香（少許另研），水蛭（三錢炒去煙盡另研）。

右件分作二服，每服酒二大盞水一大盞，除水蛭麝香另研如泥，煎餘藥作一大盞，
去柤，上火令稍熱，調二味空心服之，兩服立愈。

地龍散：

治腰脊痛或打撲損傷，從高墜下，惡血在太陽經中，令人腰脊痛或脛臂股中痛不
可忍，鼻塞不通。

當歸梢（一分），中桂，地龍（各四分），麻黃（五分），蘇木（六分），獨活，
黃柏，甘草（各一錢），羌活（二錢），桃仁（六箇）。

右咀，每服五錢，水二盞煎至一盞，去柤，溫服食。

蒼朮湯：

治溼熱腰腿疼痛。

防風（風能勝溼），黃柏（各一錢，始得之時寒也，久不愈寒化為熱，除溼止痛）
，柴胡（二錢行經），蒼朮（三錢云溼止痛）。

右都作一服，水二大盞煎至一盞，去柤，空心服。

麻黃復煎散：

治陰室中汗出懶語，四肢困倦無力，走注疼痛，乃下焦伏火而不得申，浮而躁熱汗
出，一身盡痛，蓋風溼相搏也，以升陽發汗漸漸發之，火鬱及溼在經者，亦宜發汗
，況正值季春之月，脈緩而遲，尤宜發汗，令風濕去而陽升，以此困倦乃退，氣血
俱得生旺也。

白朮，人參，生地黃，柴胡，防風（各五分），羌活，黃柏（各一錢），麻黃（去
節微搗不令作末，水五大盞煎令沸去沫煎至二盞，入下項藥再煎），黃耆（各二錢
），甘草（三錢），杏仁（三箇去皮）。

右咀，都作一服，入麻黃湯煎至一盞，臨臥服之，勿令食飽取漸次有汗則效。

緩筋湯（一名羌活湯）：

治兩目如火腫痛，兩足及伏兔筋骨痛，膝少力，身重腰痛，夜惡寒痰嗽，頸項皆急
痛，目外眵，目絲急，食不下。

熟地黃（二分），生甘草，柴胡，紅花，炙甘草，蘇木，獨活（各二分），本，
升麻，黃芩，草豆蔻仁，酒黃柏，生地黃，當歸身，麻黃（各三分），羌活（三錢
），蒼朮（五分）。

右為麤末，都作一服，水二大盞煎至一盞，去柤，食遠服之。

拈痛湯：

治濕熱為病，肩背沉重，肢節疼痛，胸膈不利。

白朮（五分），人參（去蘆），苦參（酒炒），升麻（去蘆），葛根，蒼朮（各二
錢），防風（去蘆），知母（酒洗），澤瀉，黃芩（炒），豬苓，歸身（各三錢）
，炙甘草，黃芩（酒洗），茵陳（酒炒），羌活（各五錢）。

右咀，每服一兩水二大盞煎至一盞，去柤，食遠服。

蒼朮復煎散：

治寒濕相合，腦右痛，惡寒項筋脊骨強，肩背胛眼痛，膝臏痛無力，行步沉重。

紅花（一分），黃柏（三分），柴胡，本，澤瀉，白朮，升麻（各五分），羌活
（一錢），蒼朮（四兩水二碗煎二盞，去柤入藥）。

右咀，先煎蒼朮湯二大盞，復煎前項藥至一大盞，稍熱空心服，取微汗為效，忌
酒濕麵。

羌活蒼朮湯：

治腳膝無力沉重。

炙甘草，黃柏，草豆蔻，生甘草，葛根（各五分），橘皮（六分），柴胡（七分半
），升麻，獨活，縮砂仁，蒼朮（各一錢），防風（一錢五分），黃耆（二錢），
知母（二錢五分），羌活（三錢）。

右咀，分作二服，水二大盞煎至一盞，去柤，空心服。

  ==中標題==  婦人門

  ==小標題==  經閉不行有三論

陰陽別論云：二陽之病發心脾，有不得隱曲，女子不月，其傳為風消，為息賁者，
死不治，婦人脾胃久虛，或形嬴氣血俱衰而致經水斷絕不行或病中消胃熱，善食漸
瘦，津液不生，夫經者，血脈津液所化，津液既絕，為熱所爍，肌肉消瘦，時見渴
躁，血海枯竭，病名曰：血枯經絕，宜瀉胃之燥熱，補益氣血，經自行矣，此證或
經通行而有子，子不安為胎病者有矣，或心包脈洪數躁作，時見大便秘澀，小便雖
清不利，而經水閉絕不行，此乃血海乾枯，宜調血脈除包絡中火邪而經自行矣，內
經所謂：小腸移熱於大腸為癥瘕，為沉脈澀不利，則月事沉滯而不利，故云：為癥
瘕為沉也，或因勞心，心火上行，月事不來，安心和血瀉火經自行矣，故內經云：
月事不來者，胞脈閉也，胞脈者，屬心而絡於胞中，令氣上迫肺心，氣不得下，故
月事不來也。

  ==小標題==  經漏不止有二論

陰陽別論云：陰虛陽搏謂之崩。婦人脾胃虛損，致命門脈沉細而數疾，或沉弦而洪
大有力，寸關脈亦然，皆由脾胃有虧，下陷於腎，與相火相合，濕熱下迫，經漏不
止，其色紫黑如夏月腐肉之臭，中有白帶者，脈必弦細，寒作於中；中有赤帶者，
其脈洪數疾熱明矣，必腰痛或臍下痛，臨經欲行先見寒熱往來，兩急縮，兼脾胃
證出見或四肢困熱，心煩不得眠臥，心下急，宜大補脾胃，而升舉血氣，可一服而
愈，或人故貴脫勢，人事疏少，或先富後貧，心氣不足，其火大熾，旺於血脈之中
，又致脾胃飲食失節，火乘其中，形質肌肉容顏似不病者，此心病也，不形於診，
故脾胃飲食不調，其證顯矣；而經水不時而下，或適來適斷，暴下不止，治當先說
惡死之言，勸諭令懽死而心不動，以大補氣血之藥，養脾胃，微加鎮墜心火之藥，
治其心，補陰瀉陽，經自止矣。痿論云：悲哀太甚，則胞絡絕也。陽氣內動，發則
心下崩，數溲血也，故本病曰大經空虛，發則肌痹，傳為脈痿，此之謂也。

升陽除濕湯（一名調經升麻除濕湯）：

治女子漏下惡血，月事不調，或暴崩不止，多下水漿之物，皆由飲食不節，或勞傷
形體，或素有心氣不足，因飲食勞倦，致令心火乘脾，其人必怠惰嗜臥，四肢不收
困倦乏力，無氣以動，氣短上氣，逆急上衝，其脈緩而弦急，按之洪大，皆中指下
得之，脾土受邪也，脾主滋榮周身者也，心主血，血主脈，二者受邪，病皆在脈，
脈者，血之府也，脈者，人之神也，心不主令，包絡代之，故曰：心之脈主屬心系
，心系者，包絡命門之脈也，主月事，因脾胃虛而心包乘之，故漏下，月事不調也
，況脾胃為血氣陰陽之根蒂也，當除濕去熱，益風氣土伸，以勝其濕，又云：火鬱
則發之。

當歸（酒洗），獨活（各五分），蔓荊子（七分），防風，炙甘草，升麻，本（
各一錢），柴胡，羌活，蒼朮，黃耆（各一錢五分）。

右剉如麻豆大，勿令作末，都作一服，以潔淨新汲水三大盞煎至一大盞，去柤，空
心熱服，待少時以早飯壓之，可一服而已，如炙足太陰脾經中血海穴二七壯亦已。

此藥乃從權之法，用風勝濕，為胃下陷而氣迫於下，以救其血之暴崩也，併血惡之
物住後，必須黃耆人參炙甘草當歸之類，數服以補之，於補氣升陽湯中加以和血藥
便是也；若經血惡物下之不絕，尤宜究其根源，治其本經，只益脾胃退心火之亢，
乃治其根蒂也；若遇夏月白帶下脫漏不止，宜用此湯一服立止。

涼血地黃湯：

治婦人血崩，是腎水陰虛不能鎮守包絡相火，故血走而崩也。

黃耆，荊芥穗，蔓荊子（各一錢），黃柏，知母，本，細辛，川芎（各二分），
黃連，羌活，柴胡，升麻，防風（各三分），生地黃，當歸（各五分），甘草（一
錢），紅花（少許）。

右咀，都作一服，水三大盞煎至一盞，去柤，稍熱空心服之。

足太陰脾之經中血海二穴：在膝臏上內白肉際二寸中，治女子漏下惡血，月事不
調，逆氣腹脹，其脈緩者是也，灸三壯。

足少陰腎之經中陰谷二穴：在膝內輔骨後大筋下，小筋上按之，應手屈膝取之，治
膝如錐不得屈伸，舌縱涎下，煩逆溺難，少腹急引陰痛股內痛，婦人漏血不止，
腹脹滿不得息，小便黃如蠱，女子如妊身，可灸二壯。

酒煮當歸丸：

治疝，白帶下疰腳氣，腰已下如在冰雪中，以火焙炕，重重厚綿衣蓋其上，猶寒
冷不任，寒之極也，面白如枯魚之象，肌肉如刀割削瘦，峻之速也，小便不止，與
白帶長流而不禁，固自不知覺面白目青藍如菜色，目無所見，身重如山，行步
欹側不能安地，腿膝枯細，大便難，秘口不能言，無力之極，食不下，心下痞，煩
心懊，不任其苦，面停垢，背惡寒，小便遺而不知，此上中下三陽真氣俱虛欲竭
，噦嘔不止，胃虛之極也，脈沉厥緊而澀，按之空虛，若脈洪大而濇，按之無力，
猶為中寒之證，況按之空虛者乎？按之不鼓是為陰寒，乃氣血俱虛之極也。

茴香（五錢），黑附子（炮製去皮臍），良薑（各七錢），當歸（一兩）。

右四味剉如麻豆大，以上等好酒一升半同煮至酒盡焙乾。

炙甘草，苦楝（生用），丁香（各五錢），木香，升麻（各一錢），柴胡（二錢）
，炒黃鹽，全蝎（各三錢），延胡索（四錢）。

右與前四味藥同為細末，酒煮麵糊為丸，如梧桐子大，服五七十丸，空心淡醋湯下
，忌油膩冷物酒濕麵。

固真丸：

治白帶久下不止，臍腹冷痛，陰中亦然，目中溜火，視物然無所見，齒皆惡熱
飲，痛須得黃連細末擦之乃止，惟喜乾食，大惡湯飲，此病皆寒濕乘其胞內，故喜
乾而惡濕，肝經陰火上溢走於標，故上壅而目中溜火，腎水侵肝而上溢，致目
而無所見，齒惡熱飲者是陽明經中伏火也，治法當大瀉寒濕，以丸藥治之，故曰寒
在下焦，治宜緩，大忌湯散，以酒製白石脂白龍骨以枯其濕，炮乾薑大熱辛瀉寒水
，以黃柏之大寒為因用又為鄉導，故云：古者雖有重罪，不絕人之後，又為之伏其
所主，先其所因之意，又瀉齒中惡熱飲也，以柴胡為本經之使，以芍藥五分導之，
恐辛熱之藥大甚損其肝經，故微瀉之，以當歸身之辛溫大和其血脈，此用藥之法備
矣。

黃柏（酒洗），白芍藥（各五分），柴胡，白石脂（各一錢火燒赤水飛細研日乾）
，白龍骨（酒煮日乾水飛為末），當歸（酒洗各二錢），乾薑（四錢炮）。

右件除龍骨白石脂水飛研外，同為細末，水煮麵糊為丸，如雞頭仁大，日乾空心多
用白沸湯下，無令胃中停滯，待少時，以早飯壓之，是不令熱藥犯胃，忌生冷硬物
酒濕麵。

烏藥湯：

治婦人血海疼痛。

當歸，甘草，木香（各五錢），烏藥（一兩），香附子（二兩炒）。

右咀，每服五錢，水二大盞，去柤，溫服食前。

助陽湯（一名升陽燥濕湯）：

治白帶，下陰戶中痛，控心而急痛，身黃皮緩，身重如山，陰中如冰。

生黃芩，橘皮（各五分），防風，高良薑，乾薑，郁李仁，甘草（各一錢），柴胡
（一錢三分），白葵花（七朵）。

右剉如麻豆大，分作二服，每服水二大盞煎至一盞，去柤，食前稍熱服。

水府丹：

治婦人久虛積冷，經候不行，癥瘕癖塊，腹中暴痛，面有，黎黑羸瘠。

碙砂（紙隔沸湯淋熬取），紅豆（各五錢），桂心（另為末），木香，乾薑（各一
兩），砂仁（二兩），經煆花蕊石（研一兩五錢），斑貓（一百箇去頭翅），生地
黃汁，童子小便（各一升），臘月狗膽（七枚），芫蜻（三百箇去頭足糯米升炒米
黃去米不用）。

右九味為細末，同三汁熬為膏，和丸如雞頭大，硃砂為衣，每服一丸，溫酒細嚼食
前服，米飲亦可，孕婦不可服。

丁香膠艾湯：

治崩漏不止，蓋心氣不足，勞役及飲食不節所得，經隔少時，其脈二尺俱弦緊洪，
按之無力，其證自覺臍下如冰，求厚衣被以禦其寒，白帶白滑之物多，間有如屋漏
水下，時有鮮血，石尺脈時微洪也。

熟地黃，白芍藥（各三分），川芎，丁香（各四分），阿膠（六分），生艾葉（一
錢），當歸（一錢二分）。

右川芎為細末，當歸酒洗剉，熟地黃丁香為細末，艾亦剉，都作一服，水二大盞先
煎五味作一盞零二分，去柤，入膠再上火煎至一大盞，帶熱空心服之。

黃耆當歸人參湯：

丁未仲冬，郭大方來說其妻經水暴崩不止，先曾損身失血，自後一次縮，一十日而
來，今次不止，其人心窄性急多驚，以予料之，必因心氣不足，飲食不節得之，大
方曰：無到彼診得掌中寒脈沉細而緩，間而沉數，九竅微有不利，四肢無力，上喘
氣短促，口鼻氣皆不調，果有心氣不足，脾胃虛弱之證，胃脘當心而痛，左下縮
急有積，當臍有動氣，腹中鳴下氣，大便難，虛證極多，不能盡錄，擬先治其本，
餘證可以皆去，安心定志，鎮墜其經，調和脾胃，大益元氣，補其血脈，令養其神
，以大熱之劑去其冬寒凝在皮膚，內少加生地黃，去命門相火，不令四肢痿弱。

黃連（一分），生地黃（三分），炒神，橘皮，桂枝（各五分），草豆蔻仁（六
分），黃耆，人參，麻黃（不去節各一錢），當歸身（一錢五分），杏仁（五箇另
研如泥）。

右咀，作二服，水二大盞半煎麻黃令沸，去柤，煎至二盞入諸藥同煎至一大盞，
於巳午之間，食消盡服之，一服立止其胃脘痛，乃胃上有客寒，與大熱藥草豆蔻丸
一十五丸，白湯送下，其痛立止，再與肝之積藥，除其積之根源而愈。

當歸芍藥湯：

治婦人經脈漏下不止，其色鮮紅，時值七月處暑之間，先因勞役，脾胃虛弱，氣短
氣逆，自汗不止，身熱悶亂，惡見飲食，非惟不入，亦不思食，沉懶困倦，四肢無
力，大便時瀉，後再因心氣不足，經脈再下不止，惟覺氣下脫，其元氣逆上全無，
惟覺心腹中氣下行，氣短少不能言，是無力以言，非懶語也，此藥主之。

柴胡（二分），炙甘草，生地黃（各三分），橘皮（不去白），熟地黃（各五分）
，黃耆（一錢五分），蒼朮（泔浸去皮），當歸身，白芍藥，白朮（各二錢）。

右十味咀，如麻豆大，分作二服，水二盞半煎至一盞，去柤，稍熱空心服之。

柴胡調經湯：

治經水不止，鮮紅，項筋急腦痛，脊骨強痛。

炙甘草，當歸身，葛根（各三分），獨活，本，升麻（各五分），柴胡（七分）
，羌活，蒼朮（各一錢），紅花（少許）。

右剉如麻豆大，都作一服，水四大盞煎至一盞，去柤，空心稍熱服，取微汗立止。

一婦人經候凝結，黑血成塊，左廂有血瘕，水泄不止，穀有時不化，後血塊暴下并
水俱作，是前後二陰有形血脫竭於下，既久經候猶不調，水泄日見三兩行，食罷煩
心，飲食減少，甚至瘦弱，東垣老人曰：夫聖人治病必本四時升降浮沉之理，權變
之宜必先歲氣無伐天和，無盛無虛，遺人夭殃，無致邪無失正，絕人長命，故仲景
云：陽盛陰虛，下之則愈，汗之則死；陰盛陽虛，汗之即愈，下之即死，大抵聖人
立法，且如升陽或發散之劑，是助春夏之陽氣令其上升乃瀉秋冬收藏殞殺寒涼之氣
，此病是也，當用此法治之，升降浮沉之至理也。天地之氣以升降浮沉乃從四時，
如治病不可逆之，故經云：順天則昌，逆天則亡，可不畏哉。夫人之身亦有四時，
天地之氣不可止認在外，人亦體同天地也，今經漏不止，是前陰之氣血巳脫下矣，
水泄又數年，是後陰之氣血下陷以脫矣，後陰者，主有形之物也，前陰者，精氣之
戶，下竭是病人周身之血氣常行秋冬之令，陰主殺，此等收藏之病是也，陽生陰長
，春夏是也，在人之身，令氣升浮者，穀氣上行是也，既病人周身血氣皆不生長，
穀氣又不勝其肌肉消少，是兩儀之氣俱將絕矣，既下元二陰俱脫，血氣將竭，假令
當是熱證，今下焦久脫，化為寒矣，此病久沉久降，寒濕大勝，當急救之，瀉寒以
熱，除濕以燥，大升大舉以助生長，補養氣血不致偏竭，聖人立治之法，既濕氣大
勝，以所勝治之，助甲風木上升是也，故經云：風勝濕，是以所勝平之也，當先調
和胃氣，次用白朮之類以燥其濕而滋元氣，如其不止，後用風藥以勝濕，此便是大
舉大升以助春夏二濕之久陷下之至治也。

益胃升陽湯：

血脫益氣，古聖人之法也，先補胃氣以助生發之氣，故曰：陽生陰長，諸甘藥為之
先務，舉世皆以為補，殊不知甘能生血，此陽生陰長之理也，故先理胃氣，人之身
內胃氣為寶。

柴胡，升麻（各五分），炙甘草，當歸身（酒洗），陳皮（各一錢），人參（去蘆
有嗽去之），炒神（各一錢五分），黃耆（二錢），白朮（三錢），生黃芩（少
許）。

右咀，每服二錢，水二大盞煎至一盞，去柤，稍熱服，如腹中痛，每服加白芍藥
（三分），中桂（少許），如渴或口乾，加葛根（二分），不拘時候。

升陽舉經湯：

治經水不止，如右尺脈控之空虛，是氣血俱脫，大寒之證，輕手其脈數疾舉指弦緊
或澀，皆陽脫之證，陰火亦亡，見熱證於口鼻眼或渴，此皆陰躁陽欲先去也，當溫
之舉之升之浮之躁之，此法當大升浮血氣，切補命門之下脫也。

肉桂（去皮盛夏勿用秋冬用），白芍藥，紅花（各五分），細辛（六分），人參（
去蘆），熟地黃，川芎（各一錢），獨活根，黑附子（炮製去皮臍），炙甘草（各
一錢五分），羌活，本（去土），防風（各二錢），白朮，當歸，黃耆，柴胡（
各三錢），桃仁（十箇湯浸去皮尖細研）。

右咀，每服三錢，若病勢順當，漸加至五錢，每服水三盞煎至一盞，空心熱服。

  ==小標題==  半產誤用寒涼之藥論

婦人分娩及半產漏下，昏冒不省，瞑目無所知覺，蓋因血暴亡，有形血去則心神無
所養，心與包絡者，君火相火也，得血則安，亡血則危，火上熾，故令人昏冒火勝
其肺，瞑目不省人事，是陰血暴去不能鎮撫也，血已虧損，往往用滑石甘草石膏之
類，乃辛甘大寒之藥，能瀉氣中之熱，是血虧瀉氣，乃陰虧瀉陽，使二者俱傷，反
為不足虛勞之病，昏迷不省者，上焦心肺之熱也，此無形之熱，用寒涼之藥，驅令
下行，豈不知上焦之病，悉屬於表，乃陰證也，汗之則愈，今反下之，幸而不死，
暴虧氣血，生命豈能久活，又不知內經有說：病氣不足宜補不宜瀉。但瞑目之病，
悉屬於陰，宜汗不宜下，又不知傷寒，鬱冒得汗則愈，是禁用寒涼藥也，分娩半產
本氣不病，是暴去其血，亡血補血，又何疑焉？補其血則神昌，常時血下降亡，今
當補而升舉之，心得血而養，神不昏矣，血若暴下，是秋冬之令大旺，今舉而升之
，以助其陽，則目張神不昏迷矣，今立一方，補血養血生血益陽以補手足厥陰之不
足也。

全生活血湯：

紅花（三分），蔓荊子，細辛（各五分），生地黃（夏月多加之），熟地黃（各一
錢），本，川芎（各一錢五分），防風（諸陽既陷何以知之血下脫故也），羌活
，獨活，炙甘草，柴胡（去苗），當歸身（酒洗），葛根（各二錢），白芍藥，升
麻（各三錢）。

右咀，每服五錢，水二盞煎至一盞，去柤，食前稍熱服。

當歸附子湯：

治臍下冷痛，赤白帶下。

當歸（二分），炒鹽（三分），蝎梢，升麻（各五分），甘草（六分），柴胡（七
分），黃柏（少許為引用），附子（一錢），乾薑，良薑（各一錢）。

右為麤末，每服五錢，水五盞煎至一盞，去柤，稍熱服，或為細末酒麵糊為丸亦可
。

調經補真湯：

冬後一月，微有地泥冰泮其白帶再來，陰戶中寒，一服立止。

獨活，乾薑（炮），本，防風，蒼朮（各二分），麻黃（不去節），炙甘草，人
參（去蘆），當歸身，白朮，生黃芩，升麻（各五分），黃耆（七分），良薑，澤
瀉，羌活（各一錢），柴胡（四錢），杏仁（二箇），桂枝（少許），白葵花（七
朵去萼）。

右咀，除黃芩麻黃各另外，都作一服，先以水三大盞半，煎麻黃一味令沸，掠去
沫入餘藥同煎至一盞零七分，再入生黃芩煎至一盞，空心服之，候一時許，可食早
飯。

坐藥龍鹽膏：

茴香（三分），枯礬（五分），良薑，當歸梢，酒防己，木通（各一錢），丁香，
木香，川烏（炮各一錢五分），龍骨，炒鹽，紅豆，肉桂（各二錢），厚朴（三錢
），延胡索（五錢），全蝎（五箇）。

右為細末，煉蜜為丸如彈子大，綿裹留絲在外，內丸藥陰戶內，日易之。

勝陰丹：

為上藥力小，再取三錢，內加行性熱藥項下。

柴胡，羌活，枯白礬，甘松，升麻（各二分），川烏頭，大椒，三柰子（各五分）
，蒜（七分），破故紙（八分與蒜同煮焙乾秤），全蝎（三箇），麝香（少許）。

右為細末，依前法用。

迴陽丹：

羌活，全蝎，升麻根，甘松（各二分），草烏頭，水蛭（炒各三分），大椒，三柰
子，蓽撥，枯礬（各五分），柴胡，川烏（各七分），炒黃鹽（為必用之藥去之則
不效），破故紙，蒜（各一錢），蟲（三箇去翅足炒）。

右為極細末，依前製用，臍下覺暖為效。

柴胡丁香湯：

治婦人年三十歲，臨經先腰臍痛甚，則腹中亦痛，經縮三兩日。

生地黃（二分），丁香（四分），當歸身，防風，羌活（各一錢），柴胡（一錢五
分），全蝎（一箇）。

右件都作一服，水二盞煎至一盞，去柤，食前稍熱服。

延胡苦楝湯：

治臍下冷撮痛，陰冷大寒白帶下。

黃柏（一分為引用），延胡索，苦楝子（各二分），附子（炮），肉桂（各三分）
，炙甘草（五分），熟地黃（一錢）。

右都作一服，水二大盞煎至一盞，食前服。

桂附湯：

治白帶腥臭，多悲不樂，大寒。

黃柏（為引用），知母（各五分），肉桂（一錢），附子（三錢）。

右咀，都作一服，水二盞煎至一盞，去柤，食遠熱服。

如少食常飽，有時似腹脹夯悶，加白芍藥（五分）。

如不思飲食，加五味子（二十箇）。

如煩惱，面上如蟲行，乃胃中元氣極虛，加黃耆（一錢五分），人參（七分），炙
甘草升麻（各五分）。

人參補氣湯：

治四肢懶倦，自汗無力。

丁香末（二分），生甘草梢，炙甘草（各三分），生地黃，白芍藥（各五分），熟
地黃（六分），人參，防風，羌活，黃柏，知母，當歸身，升麻（各七分），柴胡
（一錢），黃耆（一錢五分），全蝎（一箇），五味子（二十箇）。

右剉如麻豆大，都作一服，水二盞煎至一盞，去柤，空心稍熱服。

黃耆白朮湯：

治婦人四肢沉重，自汗上至頭際頸而還，惡風頭痛躁熱。

細辛（三分），吳茱萸，川芎（各五分），柴胡，升麻（各一錢），當歸身（一錢
五分），黃柏（酒洗），炙甘草，羌活（各二錢），五味子（三錢），白朮，人參
（各五錢），黃耆（一兩）。

右咀，每服五錢，水二大盞生薑五片煎至一盞，去柤，食前熱服。

如腹中痛不快，加炙甘草（一錢），汗出不止加黃柏（一錢）。

白朮茯苓湯：

治胃氣弱，身重有痰，惡心欲吐，是風邪羈絆於脾胃之間，當先實其脾胃。

白朮，白茯苓，半夏（各一兩），炒（二錢），麥柏麵（五分炒）。

右咀，每服五錢，水二大盞，入生薑五片，煎至一盞，去柤，不拘時服。

增味四物湯：

治婦人血積。

當歸，川芎，芍藥，熟地黃，京三稜，乾漆（炒燥煙盡），肉桂（去皮），廣茂（
各等分）。

右為麤末，每服五錢，水二大盞煎至一盞，去柤，食前稍熱服。

補經固真湯：

白文舉正室，白帶常漏久矣，諸藥不效，診得心包尺脈微，其白帶下流不止，叔和
云：崩中日久，為白帶漏下多時，血水枯，言崩中者，始病血崩，久則血少，復亡
其陽，故白滑之物下流不止，是本經血海將枯，津液復亡，枯乾不能滋養筋骨，以
本經行經藥引用為使，以大辛甘油膩之藥潤其枯燥而滋益津液，以大辛熱之氣味藥
補其陽道生其血脈，以苦寒之藥泄其肺而救上熱傷氣，以人參補之，以微苦溫之藥
為佐而益元氣。

白葵花（去萼研爛四分），甘草炙，郁李仁（去皮尖研泥），柴胡（各一錢），乾
薑（細末），人參（各二錢），生黃芩（細研一錢），陳皮（留皮五分）。

右件除黃芩外，以水三盞煎至一盞七分，再入黃芩同煎至一盞，去柤，空心熱服，
少時以早飯壓之。

溫衛補血湯：

治耳鳴，鼻不聞香臭，口不知穀味，氣不快，四肢困倦，行步欹側，髮脫落，食不
下，膝冷陰汗帶下，喉中吤吤不得臥，口舌益乾，太息頭不可以回顧，項筋緊，脊
強痛頭旋，眼黑頭痛欠嚏。

生地黃，白朮，藿香，黃柏（各一分），牡丹皮，蒼朮，王瓜根，橘皮，吳茱萸（
各二分），當歸身（二分半），柴胡，人參，熟甘草，地骨皮（各三分），升麻（
四分），生甘草（五分），黃耆（一錢二分），丁香（一箇），桃仁（三箇），葵
花（七朵）。

右咀，作一服，用水二大盞煎至一盞，去柤，食前熱服。

立效散：

治婦人血崩不止。

當歸，蓮花心，白綿子，紅花，茅花（各一兩）。

右剉如豆大，白紙裹定泥固，炭火燒灰存性，為細末，如乾血氣研血竭為引，好溫
酒調服，加輕粉（一錢）；如血崩不止加麝香為引，好溫酒調服。

四聖散：

治婦人赤白帶下。

川烏（炮製），生白礬（各一錢），紅娘子（三箇），斑貓（十箇），煉蜜為丸，
如皂子大，綿裹坐之。

溫經除濕湯：

十月霜冷後，四肢無力，乃痿厥，濕熱在下焦也，醋心者，是濁氣不下降，欲為滿
也，合眼麻木作者，陽道不行也，惡風寒者，上焦之分，皮膚中氣不行也，開目不
麻者，目開助陽道，故陰寒之氣少退也，頭旋眩暈者，風氣下陷於血分不得伸越而
作也，近火則有之。

黃連（一分），柴胡，草豆蔻，神（炒），木香（各二分），麻黃（不去節），
獨活，當歸身，黃柏（各一分），升麻（五分），羌活（七分），炙甘草，人參，
白朮，豬苓，澤瀉（各一錢），黃耆，橘皮，蒼朮（各二錢），白芍藥（三錢）。

右剉如麻豆大，分作二服，水二盞煎至一盞，食遠服，治支節沉重疼痛無力之勝藥
也。

補氣升陽和中湯：

李正臣夫人病，診得六脈中俱得弦洪緩相合，按之無力，弦在上是風熱下陷入陰中
，陽道不行，其證閉目則渾身麻木，晝減而夜甚，覺而開目則麻木漸退，久則絕止
，常開其目此證不作，懼其麻木不敢合眼，致不得眠，身體皆重，時有痰嗽，覺胸
中常似有痰而不利，時煩躁氣短促而喘，肌膚充盛，飲食不減，大小便如常，惟畏
其麻木，不敢合眼為最苦，觀其色脈形病相應而不逆，內經曰：陽盛瞑目而動輕，
陰病閉目而靜重，又云：諸脈皆屬於目，靈樞經云：開目則陽道行，陽氣遍布週身
，閉目則陽道閉而不行，如晝夜之分，知其陽衰而陰旺也，且麻木為風，三尺之童
皆以為然，細校之，則有區別耳，久坐而起亦有麻木，為如繩縛之，久釋之覺麻作
而不敢動，良久則自已，以此驗之，非有風邪乃氣不行，主治之當補其肺中之氣，
則麻木自去矣，如經脈中陰火乘其陽分，火動於中為麻木也，當兼去其陰火則愈矣
，時痰嗽者，秋涼在外，在上而作也，當以溫劑實其皮毛，身重脈緩者，濕氣伏匿
而作也，時見躁作，當升陽助氣益血微瀉陰火與濕，通行經脈，調其陰陽則已矣，
非五臟六腑之本有邪也，此藥主之。

生甘草（去腎熱），酒黃柏（瀉火除濕），白茯苓（除濕導火），澤瀉（除濕導火
），升麻（行陽助經），柴胡（各一錢），蒼朮（除濕補中），草豆蔻仁（益陽退
外寒各一錢五分），橘皮，當歸身，白朮（各二錢），白芍藥，人參（各三錢），
佛耳草，炙甘草（各四錢），黃耆（五錢）。

右咀，每服五錢，水二盞煎至一盞，去柤，食遠服之。

麻黃桂枝升麻湯：

治婦人先患渾身麻木，睡覺則少減，開目則巳而全愈，又證巳痊，又因心中煩惱，
遍身骨節疼，身體沉重，飲食減少，腹中氣不運轉。

木香，生薑（各一分），桂枝，半夏，陳皮，草豆蔻仁，厚朴，黑附子，黃柏（各
二分），炙甘草，升麻，白朮，茯苓，澤瀉（各三分），黃耆，麻黃（不去節），
人參（各五分）。

右都作一服，水二盞煎至一盞，去柤，食遠服之。蘭室秘藏卷中終。

  ==大標題==  蘭室秘藏卷下  金  真定李杲著

  ==中標題==  大便結燥門

  ==小標題==  大便結燥論

金匱真言論云：北方黑色入通腎，開竅於二陰，藏精於腎，又云：腎主大便，大便
難者，取足少陰，夫腎主五液，津液盛則大便如常，若饑飽失節，勞役過度，損傷
胃氣，及食辛熱味厚之物而助火邪，伏於血中，耗散真陰，津液虧少故大便結燥，
然結燥之病不一，有熱燥，有風燥，有陽結，有陰結，又有年老氣虛津液不足而結
燥者，治法云：腎惡燥，急食辛以潤之，結者散之，如少陰不得大便，以辛潤之，
太陰不得大便，以苦泄之，陽結者散之，陰結者溫之，仲景云：小便利而大便硬不
可攻下，以脾約丸潤之，食傷太陰，腹滿而食不化，腹響然不能大便者，以苦藥泄
之，如血燥而不能大便者，以桃仁酒製大黃通之，風結燥而大便不行者，以麻子仁
加大黃利之，如氣澀而大便不通者，以郁李仁枳實皂角仁潤之，大抵治病必究其源
，不可一概用巴豆牽牛之類下之，損其津液，燥結愈甚，復下復結，極則以至導引
於下而不通，遂成不救，噫可不慎哉。

通幽湯：

治大便難，幽門不通，上衝吸門，不開噎塞，不便燥秘，氣不得下，治在幽門，以
辛潤之。

炙甘草，紅花（各一分），生地黃，熟地黃（各五分），升麻，桃仁泥，當歸身（
各一錢）。

右都作一服，水二大盞煎至一盞，去柤，調檳榔細末五分，稍熱食前服之。

潤燥湯：

升麻，生地黃（各二錢），熟地黃，當歸梢，生甘草，大黃（煨），桃仁泥，麻仁
（各一錢），紅花（五分）。

右除桃仁麻仁另研如泥外，剉如麻豆大，都作一服，水二盞入桃仁麻仁泥煎至一盞
，去柤，空心稍熱服。

潤腸丸：

治脾胃中伏火，大便秘澀或乾燥閉塞不通，全不思食，乃風結血秘，皆令閉塞也，
以潤燥和血疏風自然通利矣。

桃仁（湯浸去皮尖），麻仁（各一兩），當歸梢，大黃（煨），羌活（各一兩）。

右除桃仁麻仁另研如泥外，搗為極細末，煉蜜為丸如梧桐子大，每服三五十丸，空
心白湯下。

如病入不大便，為大便不通而澀，其邪盛者，急加酒洗大黃以利之。

如血燥而大便燥乾者，加桃仁酒洗大黃。

如風結燥大便不行者，加麻仁大黃。

如風濕而大便不行，加煨皂角仁大黃秦艽以利之。

如脈澀覺身癢氣澀而大便不通者，加郁李仁大黃以除氣燥。

如寒陰之病為寒結閉而大便不通者，以局方中半硫丸，或加煎附子乾薑湯，冰冷與
之，其病雖陰寒之證當服陽藥補之，若大便不通者，亦當十服中與一服藥微通其大
便，不令結閉，乃治之大法；若病人雖是陰證，或是陰寒之證，其病顯躁脈實堅，
亦宜於陽藥中少加苦寒之藥以去熱躁，躁止勿加。

如陰躁欲坐井中者，其二腎脈按之必虛或沉細而遲，此易為辨耳，知有客邪之病，
亦當從權加藥以去之。

麻黃白朮湯：

治大便不通，五日一遍，小便黃赤，渾身腫，面上及腹尤甚，其色黃，麻木身重如
山，沉困無力，四肢痿軟不能舉動，喘促唾清水，吐噦痰唾白沫如膠，時躁熱發欲
去衣，須臾熱過，振寒項額有時如冰，額寒尤甚，頭旋眼黑，目中溜火冷淚，鼻不
聞香臭，少腹急痛當臍，中有動氣，按之堅硬而痛。

青皮（去腐），酒黃連（各一分），酒黃柏，橘紅，甘草（炙半），升麻（各二分
），黃耆，人參，桂枝，白朮，厚朴，柴胡，蒼朮，豬苓（各三分），吳茱萸，白
茯苓，澤瀉（各四分），白豆蔻，炒（各五分），麻黃（不去節五錢），杏仁（
四箇）。

右咀，分作二服，水二大盞半先煎麻黃令沸去沫，再入諸藥同煎至一盞，去柤，
稍熱食遠服。

此證宿有風濕熱伏於榮血之中，其木火乘於陽道，為上盛元氣短少，上喘為陰火傷
其氣，四肢痿，在腎水之間乃所勝之病，今正遇冬寒得時乘其肝木，又實其母，肺
金剋火凌木，是大勝必有大復，其證善恐欠多嚏，鼻中如有物不聞香臭，目視
，多悲健忘，少腹急痛，通身黃，腹大脹，面目腫尤甚，食不下，痰唾涕有血，目
眥瘍，大便不通，並宜此藥治之。

升陽湯（一名升陽瀉濕湯）：

治膈咽不通，逆氣裏急，大便不行。

青皮，槐子（各二分），生地黃，熟地黃，黃柏（各三分），當歸身，甘草梢（一
錢），桃仁（拾箇另研）。

右咀，如麻豆大，都作一服，入桃仁泥，水二大盞煎至一盞，去柤，稍熱食前服
。

活血潤燥丸：

治大便風秘血秘，常常燥結。

當歸梢（一錢），防風（三錢），大黃（濕紙裹煨），羌活（各一兩），皂角仁（
燒存性去皮一兩五錢，其性得濕則滑，濕滑則燥結自除），桃仁（二兩研如泥），
麻仁（二兩五錢研如泥）。

右除麻仁桃仁另研如泥外，為極細末，煉蜜為丸如梧桐子大，每服五十丸，白湯下
三兩，服後須以蘇麻子粥，每日早晚食之，大便日久不能結燥也，以磁器盛之，紙
封無令見風。

潤腸湯：

治大腸結燥不通。

生地黃，生甘草（各一錢），大黃（煨），熟地黃，當歸梢，升麻，桃仁，麻仁（
各一錢），紅花（三分）。

右咀，水二盞煎至一盞，去柤，食遠溫服。

  ==中標題==  小便淋閉門

  ==小標題==  小便淋閉論

難經云：病有關有格，關則不得小便，又云：關，無出之謂，皆邪熱為病也，分在
氣在血而治之，以渴與不渴而辨之，如渴而小便不利者，是熱在上焦肺之分，故渴
而小便不利也，夫小便者，是足太陽膀胱經所主也，長生於申，申者，西方金也，
肺合生水，若肺中有熱不能生水，是絕其水之源，經云：虛則補其母，宜清肺而滋
其化源也，故當從肺之分，助其秋令，水自生焉，又如雨如露如霜，皆從天而降下
也，乃陽明之陰，明秋氣自天而降下也，且藥有氣之薄者，乃陽中之陰，是感秋清
肅殺之氣而生，可以補肺之不足，淡味滲泄之藥是也，茯苓澤瀉琥珀燈心通草車前
子木通瞿麥扁蓄之類，以清肺之氣，泄其火，資水之上源也，如不渴而小便不通者
，熱在下焦血分，故不渴而大燥，小便不通也，熱閉於下焦者，腎也膀胱也，乃陰
中之陰，陰受熱邪閉塞其流，易上老云：寒在胸中，遏絕不入，熱在下焦，填塞不
便，須用感北方寒水之化氣味俱陰之藥，以除其熱，泄其閉塞，內經云：無陽則陰
無以生，無陰則陽無以化，若服淡滲之藥，其性乃陽中之陰，非純陽之劑，陽無以
化，何能補重陰之不足也，須用感地之水運而生太苦之味，感天之寒藥而生大寒之
氣，此氣味俱陰，乃陰中之陰也，大寒之氣，人稟之生膀胱寒水之運，人感之生腎
，此藥能補腎與膀胱，受陽中之陽，熱火之邪而閉其下焦，使小便不通也，夫用大
苦寒之藥，治法當寒因熱用，又云：必伏其所主而先其所因，其始則氣同，其終則
氣異也。

通關丸（一名滋腎丸）：

治不渴而小便閉，熱在下焦血分也。

黃柏（去皮剉酒洗焙），知母（剉酒洗焙乾各一兩），肉桂（五分）。

右為細末，熟水為丸，如梧桐子大，每服一百丸，空心白湯下，頓兩足令藥易下行
故也，如小便利前陰中如刀刺痛，當有惡物，下為驗。

清肺飲子：

治渴而小便閉澀不利，邪熱在上焦氣分。

燈心（一分），通草（二分），澤瀉，瞿麥，琥珀（各五分），扁蓄，木通（各七
分），車前子（炒一錢），茯苓（去皮二錢），豬苓（去皮三錢）。

右為麤末，每服五錢，水一盞半煎至一盞，稍熱食遠服，或局方八正散五芩散亦宜
服之。

導氣除燥湯：

治小便閉塞不通，乃血澀致氣不通而竅澀也。

茯苓（去皮），滑石（炒黃各二錢），知母（細剉酒洗），澤瀉（各三錢），黃柏
（去皮酒洗四錢）。

右咀，每服五錢，水三盞煎至一盞，去柤，稍熱空心服，如急閉不拘時服。

腎疸湯：

治腎疸目黃，甚至渾身黃，小便赤澀。

羌活，防風，本，獨活，柴胡（各五分），升麻（五錢），以上治腎疸目黃渾身
黃。

白茯苓（二分），澤瀉（三分），豬苓（四分），白朮（五分），蒼朮（三錢），
以上治小便赤澀。

黃柏（二分），人參（三分），葛根（五分），神（六分），甘草（三錢）。

右剉如大豆大，分作二服，水三盞煎至一盞，去柤，稍熱食前服。

  ==中標題==  痔漏門

  ==小標題==  痔漏論

內經曰：因而飽食，筋脈橫解，腸澼為痔，夫大腸庚也，主津，本性燥，清肅殺之
氣，本位主收其所司，行津以從足陽明，旺則生化萬物者也，足陽明為中州之土，
若陽衰亦殞殺萬物，故曰萬物生於土而歸於土者是也，以手陽明大腸司其化焉，既
在西方，本位為之害，蜚司殺之府，因飽食行房忍泄，前陰之氣歸於大腸，木乘火
勢而侮燥金，故火就燥也，大便必閉，其疾甚者，當以苦寒瀉火，以辛溫和血潤燥
疏風止痛是其治也，以秦艽當歸梢和血潤燥，以桃仁潤血，以皂角仁除風燥，以地
榆破血，以枳實之苦寒補腎，以下泄胃實，以澤瀉之淡滲，使氣歸於前陰，以補清
燥受胃之濕邪也，白朮之苦甘，以苦補燥氣之不足，其甘味以瀉火而益元氣也，故
曰甘寒泄火乃假枳實之寒也，古人用藥為下焦如瀆，又曰：在下者引而竭之，多為
大便秘澀，以大黃推去之，其津血益不足，以當歸和血及油潤之劑，大便自然軟利
矣，宜作剉湯以與之，是下焦有熱，以急治之之法也，以地榆酸苦而壞胃，故宿食
消盡，空心作丸服之。

秦艽白朮丸：

治痔疾并痔漏有膿血，大便燥硬而作疼痛不可忍。

秦艽（去蘆），桃仁（湯浸去皮尖），皂角仁（燒存性各一兩），當歸梢（酒浸）
，澤瀉，枳實（麩炒黃），白朮（各五錢），地榆（三錢）。

右為細末，和桃仁泥研勻，煎熱湯打麵糊為丸，如雞頭仁大，令藥光滑焙乾，每服
五七十丸，白湯下空心服，待少時以美膳壓之，忌生冷硬物冷水冷菜之類并濕麵酒
及辣辛熱大料物之類，犯之，則藥無驗也。

秦艽蒼朮湯：

治痔疾若破，謂之痔漏，大便秘澀，必作大痛，此由風熱乘食飽不通氣逼大腸而作
也，受病者燥氣也，為病者胃濕也，胃刑大腸則化燥火以乘燥熱之實，勝風附熱而
來，是濕熱風燥四氣而合，故大腸頭成塊者濕也，作大痛者風也，若大便燥結者，
主病兼受火邪熱結不通也，去此四者，其西方肺主諸氣，其體收下亦助病為邪，須
當破氣藥兼之，治法全矣，以剉湯與之，其效如神。

秦艽（去芛），桃仁（湯浸去皮另研），皂角仁（燒存性另研各一錢），蒼朮（製
），防風（各七分），黃柏（去皮酒洗伍分），當歸梢（酒洗），澤瀉（各三分）
，梭身檳榔（一分另研），大黃（少許雖大便過澀亦不可多用）。

右除檳榔桃仁皂角仁三味外，餘藥咀，如麻豆大，都作一服，水三盞煎至一盞二
分，去柤，入檳榔等三味末，再上火煎至一盞，空心熱服，待少時以美膳壓之，不
犯胃氣也，服藥日忌生冷硬物及酒濕麵大料物乾薑之類，犯之則其藥無效。

如有白膿加白葵花頭五朵去萼心，青皮半錢不去白，入正藥中同煎，木香三分為細
末，同檳榔等三味，依前煎服餌，古人治此疾，多以歲月除之，此藥一服則愈。

七聖丸：

治大腸疼痛不可忍，叔和云：積氣生於脾藏，傍大腸疼痛陣難當，漸交稍瀉三焦火
，莫謾多方立紀綱。

羌活（一兩），郁李仁（湯浸去皮另研一兩五錢），大黃（八錢煨），檳榔，桂（
去皮），木香，川芎（各五錢）。

右除郁李仁另研入外，共為細末，煉蜜為丸，如梧桐子大，每服三五十丸，白湯下
食前，取大便微利，一服而愈，切禁不得多利大便，其痛滋甚。

秦艽防風湯：

治痔漏，每日大便時發疼痛，如無疼痛者，非痔漏也，此藥主之。

秦艽，防風，當歸身，白朮（各一錢五分），炙甘草，澤瀉（各六分），黃柏（五
分），大黃（煨），橘皮（各三分），柴胡，升麻（各二分），桃仁（三十箇），
紅花（少許）。

右剉如麻豆大，都作一服，水三盞煎至一盞，去柤，稍熱空心服之，避風寒，忌房
事酒濕麵大辛熱物。

秦艽羌活湯：

治痔漏成塊下垂，不任其癢。

羌活（一錢二分），秦艽，黃耆（各二錢），防風（七分），升麻，炙甘草，麻黃
，柴胡（各五分），本（三分），細辛（少許），紅花（少許）。

右剉如麻豆大，都作一服，水二盞煎至一盞，去柤，空心服之，忌風寒處大小便。

當歸郁李仁湯：

治痔漏，大便硬努出大腸頭下血，苦痛不能忍。郁李仁，皂角仁（各一錢），枳實
（七分），秦艽，麻仁，當歸梢，生地黃，蒼朮（

各五分），大黃（煨），澤瀉（各三分）。

右剉如麻豆大，除皂角仁另為末，水三盞煎至一盞，去柤，入皂角仁末調，空心食
前服之，忌如前。

紅花桃仁湯：

治痔漏經年，因而飽食筋脈，橫解腸澼為痔，治法當補北方瀉中央。

黃柏（一錢五分），生地黃（一錢），澤瀉（八分），蒼朮（六分），當歸梢，防
己，防風梢，豬苓（各五分），麻黃（二分），紅花（半分），桃仁（十箇）。

右剉如麻豆大，水三盞煎至一盞，去柤，稍熱食前服之，忌如前。

秦艽當歸湯：

治痔漏，大便結燥疼痛。

大黃（煨四錢），秦艽，枳實（各一錢），澤瀉，當歸梢，皂角仁，白朮（各五分
），紅花（少許），桃仁（二十箇）。

右都作一服，水三盞煎至一盞，去柤，食前熱服，忌如前。

  ==中標題==  陰痿陰汗門

  ==小標題==  陰痿陰汗及臊臭論

一富者，前陰臊臭，又因連日飲酒，腹中不和，求先師治之，日夫前陰者，足厥陰
肝之脈絡，循陰器出其挺末，凡臭者，心之所主，散入五方為五臭，如肝為臊，此
共一也，當於肝經中瀉行間是治其本，後於心經中瀉少衝乃治其標，如惡針，當用
藥除之，酒者氣味俱陽，能生裏之濕熱，是風濕熱合於下焦為邪，故經云：下焦如
瀆，又云：在下者引而竭之，酒是濕熱之水，亦宜決前陰以去之。

龍膽瀉肝湯：

治陰部時復熱痒及臊臭。

柴胡梢，澤瀉（各一錢），車前子，木通（各五分），生地黃，當歸梢，龍膽草（
各三分）。

右剉如麻豆大，都作一服，水三盞煎至一盞，去柤，空心稍熱服，便以美膳壓之，
此藥柴胡入肝為引，用澤瀉車前子木通淡滲之味利小便，亦除臊氣，是名在下者引
而竭之；生地黃龍膽草之苦寒瀉酒濕熱，更兼車前子之類以撤肝中邪氣，肝主血，
用當歸以滋肝中血不足也。

清震湯：

治小便溺黃臊臭淋瀝，兩丸如冰，陰汗浸多。

羌活，酒黃柏（各一錢），升麻，柴胡，蒼朮，黃芩（各五分），澤瀉（四分），
麻黃根，豬苓，防風（各三分），炙甘草，當歸身，本（各二分），紅花（一分
）。

右剉如麻豆大，都作一服，水二盞煎至一盞，去柤，臨臥服，大忌酒濕麵。

固真湯（一名正元湯）。

治兩丸冷，前陰痿弱，陰汗如水，小便後有餘滴，尻臀并前陰冷，惡寒而喜熱，膝
下亦冷。

升麻，羌活，柴胡（各一錢），炙甘草，龍膽草，澤瀉（各一錢五分），黃柏，知
母（各二錢）。

右剉如麻豆大，分作二服，水二盞煎至一盞，去柤，空心稍熱服，以早飯壓之。

清魂湯（一名柴胡勝濕湯）：

治兩外腎冷，兩髀陰汗，前陰痿，陰囊濕痒臊氣。

柴胡，生甘草，酒黃柏（各二錢），升麻，澤瀉（各一錢五分），當歸梢，羌活，
麻黃根，漢防己，龍膽草，茯苓（各一錢），紅花（少許），五味子（二十箇）。

右剉如麻豆大，分作二服，水二盞煎至一盞，去柤，食前稍熱服，忌酒濕麵房事。

椒粉散：

治前陰兩丸濕痒痛，秋冬甚，夏月減。

肉桂（二分），川椒，當歸梢，豬苓（各三分），蛇床子，黑狗脊（各五分），麻
黃根（一錢），輕粉（少許），紅花（少許），斑蝥（兩枚）。

右為末乾糝上，避風寒冷濕處坐臥。

補肝湯：

治前陰冰冷并陰汗，兩腳痿弱無力。

黃耆（七分），炙甘草（五分），升麻，豬苓（各四分），白茯苓，葛根，人參（
各三分），柴胡，羌活，陳皮，連翹，當歸身，黃柏（炒），澤瀉，蒼朮，末，
知母，防風（各二分）。

右剉如麻豆大，都作一服，水二大煎至一盞，去柤，空心稍熱服，忌酒濕麵。

溫腎湯：

治面色痿黃，腳痿弱無力，陰汗。

柴胡，麻黃根（各六分），白茯苓，白朮，酒黃柏，豬苓，升麻（各一錢），蒼朮
，防風（各一錢五分），澤瀉（二錢）。

右分作二服，每服水二大盞煎至一盞，去柤，食前稍熱服，一時辰許方食。

延胡丁香丸（一名丁香疝氣丸）：

治臍下撮急疼痛，并周身皆急痛，小便頻數，及五脈急，獨腎脈按之不急皆虛無力
，名曰腎疝。

羌活（三錢），當歸，茴香（各二錢），延胡索，麻黃根節，肉桂（各一錢），丁
香，木香，甘草，川烏頭（各五分），防己（三分），蝎（十三箇）。

右為細末，酒煮麵糊為丸，如雞頭大，每服五十丸，空心鹽白湯服。

  ==中標題==  瀉痢門

訶子皮散：

癸卯冬，白樞判家一老僕，面塵脫色，神氣特弱，病脫肛日久，服藥未驗，復下赤
白膿痢作，裏急後重白多赤少，不任其苦，以求其治，曰此非肉食膏梁，必多蔬食
或飲食不節，天氣已寒，衣蓋猶薄，不禁而腸頭脫下者寒也，真氣不禁，形質不收
，乃血滑脫也，此乃寒滑氣泄不固，故形質下脫也，當以澀去其脫而除其滑，微酸
之味固氣上收，以大熱之劑而除寒補陽，以補氣之藥升陽益氣。

御米殼（去蒂萼蜜炒），橘皮（各五分），乾薑（炮六分），訶子（煨去核七分）
。

右為細末，都作一服，水二盞煎至一盞和柤，空心熱服。

升麻補胃湯：

治宿有陽明血證，因五月間大熱喫杏，腸澼下血，唧遠散漫如篩，腰沉沉然，腹中
不痛，血色紫黑，病名濕毒腸澼，屬陽明少陽經血證也。

白芍藥（一錢五分），升麻，羌活，黃耆（各一錢），生地黃，熟地黃，獨活，牡
丹皮，炙甘草，柴胡，防風（各五分），當歸身，葛根（各三分），肉桂（少許）
。

右剉如麻豆大，分作二服，每服水二盞煎至一盞，去柤，食前稍熱服。

升陽去熱和血湯：

治腸澼下血，另作一泒，其血唧出有力而遠射四散如篩，腸中血下行，腹中大作痛
，乃陽明氣衝熱毒所作也，當升陽去濕熱和血脈是其治也。

橘皮（二分），熟地黃，當歸身，蒼朮，秦艽，肉桂（各三分），生地黃，牡丹皮
，生甘草（各五分），升麻（七分），熟甘草，黃耆（各一錢），白芍藥（一錢五
分）。

右咀，都作一服，水四盞煎至一盞，去柤，空心稍熱服立效。

益智和中湯：

治腸澼下血或血色紫黑，腹中痛，腹皮惡寒，右手關脈弦，按之無力，而喜熱物熨
之，內寒明矣。

肉桂（一分），桂枝（四分），牡丹皮，柴胡，葛根，益智仁，半夏（各五分），
當歸身，炙甘草，黃耆，升麻（各一錢），白芍藥（一錢五分），乾薑（少許）。

右為麤末，都作一服，水三盞煎至一盞，去柤，食後溫服。

芍藥柏皮丸：

治濕熱惡痢，血痢頻併窘痛，無問膿血並皆治之。

芍藥，黃柏（各一兩），當歸，黃連（各五錢）。

右為末，飯為丸如雞頭大，每服五七十丸，食前米飲湯下，忌油膩酒濕麵等物。

和中益胃湯：

治太陰陽明腹痛，大便常泄，若不泄即秘而難見，在後傳作濕熱毒，下鮮紅血，腹
中微痛，下急縮，脈緩而洪弦，中下得之，按之空虛。

蘇木（一分），本，益智仁（各二分），熟地黃，炙甘草（各三分），當歸身（
四分），柴胡，升麻（各五分）。

右咀，都作一服，水二盞煎至一盞，去柤，空心溫服。

槐花散：

治腸澼下血，濕毒下血。

川芎（四分），槐花，青皮，荊芥穗，熟地黃，白朮（各六分），當歸身，升麻（
各一錢）。

右為細末，每服三錢，米飲湯調下，食前，忌酒濕麵生冷硬物。

茯苓湯：

治因傷冷飯水泄，一夜走十行，變作白痢，次日其痢赤白，腹中痛，減食熱躁，
四肢沉困無力。

生黃芩（三分），當歸身（四分），肉桂，炙甘草（各五分），豬苓，茯苓（各六
分），澤瀉（一錢），芍藥（一錢五分），蒼朮，生薑，升麻，柴胡（各二錢）。

右咀，如麻豆大，分作二服，每服水二盞煎至一盞，去柤，稍熱食前服之。

黃耆補胃湯：

治一日大便三四次，溏而不多，有時作泄，腹中鳴，小便黃。

黃耆，柴胡，當歸身，益智，橘皮（各三分），升麻（六分），炙甘草（二錢），
紅花（少許）。

右咀，都作一服，水二盞至一盞，去柤，稍熱食前服之。

升陽除濕湯：

自下而上者，引而去之。

蒼朮（一錢），柴胡，羌活，防風，升麻，神，澤瀉，豬苓（各五分），炙甘草
，陳皮，麥柏麵（各三分）。

右都作一服，水二盞煎至一盞，去柤，空心服之。

如胃寒腸鳴，加益智仁半夏各五分生薑三片棗一枚同煎，至非腸鳴不得用。

人參益胃湯：

治頭悶勞動則微痛，不喜飲食，四肢怠墯，躁熱短氣，口不知味，腹鳴，大便微溏
，身體昏悶，覺渴不喜冷物。

黃耆，甘草，當歸梢，益智（各二分），人參，黃芩，柴胡，半夏，白朮（各三分
），陳皮，升麻（各五分），蒼朮（一錢五分），紅花（少許）。

右都作一服，水二盞煎至一盞，去柤，稍熱食前服之。

升麻補胃湯：

治因內傷服牽牛大黃，食藥泄瀉過多，腹中大痛。

甘草（七分），升麻，柴胡，草豆蔻，黃耆（各五分），半夏（三分），當歸身，
乾薑（各二分），紅花（少許）。

右都作一服，水二盞煎至一盞，去柤，稍熱食遠服之。

  ==中標題==  瘡瘍門

散腫潰堅湯：

治馬刀瘡結硬如石，或在耳下至缺盆中，或肩上或於下，皆手足少陽經中及瘰
遍於頦，或至頰車堅而不潰，在足陽明經中所出，或二證瘡已破流膿水，並皆治之
。

黃芩（八錢酒洗一半生用一半），龍膽草（酒洗各炒四遍），瓜蔞根（剉碎酒洗）
，黃柏（酒製），酒知母，桔梗，昆布（各五錢），柴胡（四錢），炙甘草，京三
稜（酒洗），廣茂（酒洗炒），連翹（各三錢），葛根，白芍藥，當歸梢，黃連（
各二錢），升麻（六分）。

右咀，每服六錢，水二盞零八分，先浸多半日，煎至一盞，去柤食後熱服，於臥
處伸足在高處，頭低垂，每含一口作十次嚥，服畢依常安臥，取藥在膈上停蓄故也
，另攢半料作細末，煉蜜為丸如綠豆大，每服百餘丸，用此藥湯，留一口送下，或
加海藻五錢炒亦妙。

升陽調經湯：

治瘰遶頸或至頰車，此皆由足陽明胃經中來，若瘡深遠隱曲肉底，是足少陰腎經
中來，乃戊脾傳於癸腎，是夫傳於妻，俱作塊子堅硬，大小不等，並皆治之，或作
丸亦可。

升麻（八錢），葛根，龍膽草（酒製），黃耆（酒製），廣茂（酒洗炒），京三稜
（酒洗炒），炙甘草，黃連（酒洗），連翹，桔梗（各五錢），生黃芩（四錢），
當歸梢，芍藥（各三錢），黃柏（酒洗二錢），知母（酒洗炒一兩）。

右另秤一半作末，煉蜜為丸如綠豆大，每服百餘丸，一半作咀，每服五錢，若能
食，大便硬，可旋加至七八錢，水二盞先浸半日，煎至一盞，去柤，臨臥熱服，足
高去枕仰臥，噙一口作十次嚥之，留一口在後送下丸藥，服畢其臥如常。

連翹散堅湯：

治耳下或至缺盆或肩上生瘡，堅硬如石，動之無根，名曰馬刀，從手足少陽經中來
也，或生兩，或已流膿作瘡未破，並皆治之。

柴胡（一兩二錢），龍膽草（酒洗四次），土瓜根（酒製各一兩），黃芩（酒炒二
次七錢），當歸梢，生黃芩，廣茂，京三稜（同廣茂酒炒），連翹，芍藥（各五錢
），炙甘草（三錢），黃連（酒炒二次），蒼朮（各二錢）。

右另秤一半為細末，煉蜜為丸如綠豆大，每服百餘丸，一半咀，每服五錢，水二
盞先浸多半日，煎至一盞，去柤，臨臥熱服，去枕仰臥，每口作十次嚥之，留一口
送下丸藥，服畢臥如常，更以後藥塗之。

龍泉散：

龍泉粉（炒），瓦粉，廣茂，京三稜（酒洗炒），昆布（各五錢）。

右同為細末煎，熱水調塗之，用此藥去疾尤速。

救苦化堅湯：

治瘰馬刀挾癭，從耳下或耳後下頸至肩上或入缺盆中，乃手足少陽之經，分其瘰
在頦下或至頰車，乃足陽明之經，分受心脾之邪而作也，今將二證合而治之。

黃耆（一錢）：護皮毛，實腠理虛及活血脈生血，亦瘡家聖藥也，又能補表實元氣
之弱也。人參（三分）：補肺氣之藥也，如氣短不調及喘者加之。炙甘草（五分）
：能調中和諸藥，瀉火益胃氣，亦能去瘡邪。真漏蘆，升麻（各一錢），葛根（五
分）：此三味，俱足陽明本經藥也。連翹（一錢）：此一味，十二經瘡中之藥不可
無者，能散諸血結氣聚，此瘡家之神藥也。牡丹皮（三分）：去腸胃中留滯宿血。

當歸身，生地黃，熟地黃（各三分）：此三味，諸經中和血生血涼血藥也。白芍藥
（三分）：如夏月倍之，其味酸，其氣寒，能補中益肺之虛弱，治腹中痛必用之，
冬寒則不可用。肉桂（二分）：大辛熱，能散結積陰證，瘡瘍須當少用之，此寒因
熱用之意，又為寒陰覆蓋其瘡，用大辛熱以消浮凍之氣，如有煩躁者去之。柴胡（
八分）：功同連翹，如瘡不在少陽經則去之。黍粘子（三分）：無腫不用。

羌活（一錢），獨活，防風（各五分）：此三味必關手足太陽證，脊痛項強不可迴
視，腰似折項似拔者是也，其防風一味辛溫，若瘡在膈以上，雖無手足太陽經證亦
當用之，為能散結，去上部風邪，病人身拘急者風也。昆布（二分）：其味大鹹，
若瘡堅硬結硬者宜用，鹹能軟堅。

京三稜（煨二分），廣茂（煨三分）：此二味，若瘡堅硬甚者用之，如不堅硬勿用
。益智仁（二分）：如唾多者，胃不和也，或病人吐沫吐食，胃上寒者加之，無則
去之。大麥柏麵（一錢）：治腹中縮急，兼能消食補胃。神末（炒黃色二分）：
為食不消化故也。黃連（去鬚三分）：以治煩悶。黃柏（炒三分）：如有熱或腿腳
無力加，如有躁煩欲去衣者，腎中伏火也，更宜加之，無此證勿用。厚朴（三錢二
分薑製）：如腹脹者加之，無則勿用。

右為細末，湯浸蒸餅和丸，捻作餅子，日乾搗如米粒大，每服三錢，白湯下。如氣
不順加橘皮，甚者加木香少許，量病人虛實，臨時斟酌與之，無令藥多妨其飲食，
此治之大法也；如止在陽明，分為瘰者，去柴胡黍粘子二味，餘皆用之；如在少
陽，分為馬刀挾癭者，去獨活漏蘆升麻葛根，更加瞿麥穗三分；如本人素氣弱，其
病勢來時氣盛而不短促者，不可考其平素，宜作氣盛而從病變之權也，宜加黃芩黃
連黃柏知母防己之類，視邪氣在上中下三處，假令在上焦，加黃芩（一半酒洗一半
生用），在中焦加黃連（一半酒洗一半生用），在下焦，則加酒製黃柏知母防己之
類，選而用之；如本人大便不通而滋其邪盛者，加酒製大黃以利；如血燥而大便燥
乾者加桃仁酒製大黃二味；如風結燥不行者，加麻仁大黃；如風澀而大便不行加煨
皂角仁大黃秦艽以利之；如脈澀覺身癢，氣澀而大便不通者加郁李仁大黃以除氣燥
也；如陰寒之病，為寒結閉而大便不通，以局方中半硫丸或加煎附子乾薑，冰冷與
之，大抵用藥之法，不惟瘡瘍，一說諸疾病，量人素氣弱者，當去苦寒之藥，多加
人參黃耆甘草之類，瀉火而先補其元氣，餘皆倣此。

柴胡連翹湯：

治男子婦人馬刀瘡。

中桂（三分），當歸梢（二錢五分），黍粘子（二錢），炙甘草，酒黃柏，生地黃
（各三錢），柴胡，黃芩（炒），酒知母，連翹（各五錢），瞿麥穗（六錢）。

右剉如麻豆大，每服五錢，水二大盞煎至一盞，去柤，稍熱食後服之。

黍粘子湯：

治耳痛生瘡。

昆布，蘇木，生甘草，蒲黃，龍膽草（各一分），黍粘子，連翹，生地黃，當歸梢
，黃芩，炙甘草，黃連（各二分），柴胡，黃耆（各三分），桔梗（三錢），桃仁
（三箇），紅花（少許）。

右剉如麻豆大，都作一服，水二盞煎至一盞，去柤，稍熱食後服，忌寒藥利大便。

淨液湯（一名連翹防風湯）：

治皮膚痒，腋下瘡，背上瘡，耳聾耳鳴。

桂枝（二分），連翹，生地黃，桔梗，升麻，甘草（各五分），當歸梢（七分），
麻黃，草豆蔻仁，羌活，防風，柴胡，蒼朮（各一錢），酒黃芩（一錢），紅花（
少許）。

右剉如麻豆大，都作一服，水二盞煎至一盞，去柤，食後熱服。

消腫湯：

治馬刀瘡。

黍粘子（炒），黃連（各五分），當歸梢，甘草（各一錢），瓜蔞根，黃耆（各一
錢五分），生黃芩，柴胡（各二錢），連翹（三錢），紅花（少許）。

右咀，每服五錢，水二盞煎至一盞，去柤，稍熱食後服，忌酒濕麵。

內托羌活湯：

治足太陽經中，左右尺脈俱緊，按之無力，尻臀生癰，堅硬腫痛大作。

肉桂（三分），連翹，炙甘草，蒼朮，橘皮（各五分），當歸梢，防風，本（各
一錢），黃耆（一錢五分），黃柏（酒製），羌活（各二錢）。

右咀，都作一服，水二盞酒一盞煎至一盞，去柤，稍熱空心服，以夾衣蓋癰上，
使藥力行，罷去蓋之衣。

升麻托裏湯：

治婦人兩乳間出黑頭瘡，瘡頂陷下作黑眼子，其脈弦洪，按之細小。

黃柏（二分），肉桂（三分），黍粘子（五分），黃耆，炙甘草，當歸身（各一錢
），連翹，升麻，葛根（各一錢五分）。

右咀，都作一服，水一大盞酒半盞同煎至一盞，去柤，稍熱食後服。

內托黃耆湯：

賈德茂小男，於左大腿近膝股內，出附骨癰，不辯肉色，漫腫皮澤木硬瘡，勢甚大
，其左腳，乃肝之脾土也，更在足厥陰肝經之分，少侵足太陰脾經之分，其脈左三
部細而弦，按之洪緩微有力，此藥主之。

生地黃（一分），黃柏（二分），肉桂（三分），羌活（五分），當歸梢（七分半
），土瓜根（酒製），柴胡梢（各一錢），連翹（一錢三分），黃耆（二錢）。

右咀，都作一服，酒一盞水二盞煎至一盞，去柤，空心熱服。

柴胡通經湯：

治小兒項側有瘡，堅而不潰，名曰馬刀瘡。

柴胡，連翹，當歸梢，生甘草，黃芩，黍粘子，京三稜，桔梗（各二分），黃連（
五分），紅花（少許）。

右剉如麻豆大，都作一服，水二大盞煎至一盞，去柤，稍熱食後服，忌苦藥泄大便
。

白芷升麻湯：

尹老家素貧寒，形志皆苦，於手陽明大腸經分出癰，幼小有疝，其臂外皆腫痛，
在陽明左右寸脈皆短，中得之俱弦，按之洪緩有力，此癰得自八風之變，以脈斷之
，邪氣在表，其證大小便如故，飲食如常，腹中和，口知味，知不在裏也，不惡風
寒，止熱躁脈不浮，知不在表也，表裏既和，邪氣在經脈之中，內經云：凝於經絡
為瘡癰，其癰出身半以上，故風從上受之，故知是八風之變為瘡者也，故治其寒邪
，調其經脈中血氣，使無凝滯而已。

炙甘草（一分），升麻，桔梗（各五分），白芷（七分），當歸梢，生地黃（各一
錢），生黃芩（一錢五分），酒黃芩，連翹，黃耆（各二錢），中桂（少許），紅
花（少許）。

右咀，分作二服，酒水各一大盞半同煎至一盞，去柤，稍熱臨臥服，一服而愈。

保生救苦散：

治火燒或熱油烙及脫肌肉者。

生寒水石，大黃（火煨），黃柏（油炒各等分）。

右為細末，用油調塗之，或乾用此藥塗之，其痛立止，日近完復，永無破傷風之患
。

一上散：

治諸般疥癬必效。

雄黃（通明手呵破者），黑狗脊，蛇床子（炒），熟硫黃（各五錢），寒水石（六
錢），斑貓（十三箇去翅足毛研碎）。

右另研雄黃硫黃寒水石如粉，次入斑貓和蛇床子黑狗脊為細末，同研勻，先洗疥癬
令湯透，去痂，油調手中擦熱，以鼻中臭三兩次，擦上可一上即愈。

如痛甚及腫滿高起者，加寒水石一倍；如不苦癢，只加黑狗脊；如微癢只加蛇床子
；如瘡中有蟲加雄黃；如喜火灸湯浴者加硫黃。

聖愈湯：

治諸惡瘡，血出多而心煩不安，不得睡眠，亡血故也，以此藥主之。

生地黃，熟地黃，川芎，人參（各三分），當歸身，黃耆（各五分）。

右咀，如麻豆大，都作一服，水二大盞煎至一盞，去柤，稍熱無時服。

獨聖散：

治湯泡破，火燒破，瘡毒疼痛。

生白礬。

右為細末，芝麻油調，掃瘡破處，不拘時候。

黃耆肉桂柴胡酒煎湯：

治附骨癰，堅硬漫腫，不辨肉色，行步作痛，按之大痛。

黃耆，當歸梢（各二錢），柴胡（一錢五分），黍粘子（炒），連翹，肉桂（各一
錢），升麻（七分），炙甘草，黃柏（各五分）。

右咀，好糯酒一大盞半，水一大盞半同煎至一大盞，去柤，空心溫服，少時便以
早飯壓之，不致大熱上攻中上二焦也。

  ==中標題==  雜病門

安神丸：

治心神煩亂，怔忡兀兀欲吐，胸中氣亂而熱，有似懊之狀，皆膈上血中伏火，蒸
蒸然不安，宜用權衡法以鎮陰火之浮越，以養上焦之元氣，經云：熱淫所勝，治以
甘寒，以苦瀉之，以黃連之苦寒去心煩除濕熱為君，以甘草生地黃之甘寒瀉火，補
氣滋生陰血為臣，以當歸補血不足，以硃砂納浮留之火，而安神明也。

黃連（一錢五分酒洗），硃砂（一錢水飛），酒生地黃，酒當歸身，炙甘草（各五
分）。

右件除硃砂水飛外，搗四味為細末，同和勻湯浸蒸餅為丸，如黍米大，每服十五丸
，津唾嚥下，食後。

硃砂安神丸：

治心煩懊，心亂怔忡，上熱，胸中氣亂，心下痞悶，食入反出。

硃砂（四錢），黃連（五錢），生甘草（二錢五分）。

右為末，湯浸蒸餅為丸，如黍米大，每服十丸，食後津唾嚥下。

補氣湯：

治皮膚間有麻木，乃肝氣不行故也。

白芍藥，橘皮（不去白各一兩五錢），炙甘草，黃耆（各一兩），澤瀉（五錢）。

右咀，每服一兩，水二盞至一盞，去柤，溫服。

當歸補血湯：治婦人肌熱躁熱，目赤面紅，煩渴引飲，晝夜不息，其脈洪大而虛，
重按全無，內經曰：脈虛血虛，脈實血實。又云：血虛發熱，證象白虎，惟脈不長
實為辨也，若誤服白虎湯必死，此病得之於饑困勞役。

黃耆（一兩），當歸身（二錢酒製）。

右咀，都作一服，水二盞煎至一盞，去柤，稍熱空心服。

柴胡升麻湯：

治男子婦人四肢發熱，肌熱筋骨熱，表熱如火燎，以手捫之，烙人手，夫四肢者，
屬脾土也，熱伏地中，此病多因血虛而得之，又有胃虛過食冷物，鬱遏陽氣於脾土
之中，此藥主之。

升麻，葛根，獨活，羌活，白芍藥，人參（各五錢），炙甘草，柴胡（各三錢），
防風（二錢五分），生甘草（二錢）。

右咀，每服五錢，水二大盞煎至一盞，去柤，熱服，忌寒冷之物。

火鬱湯：

治五心煩熱，是火鬱於地中，四肢者脾土也，心火下陷於脾土之中，鬱而不得伸，
故經云：火鬱則發之。

升麻，葛根，柴胡，白芍藥（各一兩），防風，甘草（各五錢）。

右咀，每服五錢，水二大盞入連鬚蔥白三寸煎至一盞，去柤，稍熱不拘時候服。

小黃丸：

化痰涎，和胃氣除濕，治胸中不利。

黃芩（一兩），半夏（薑湯製），白朮（各五錢），陳皮，青皮（去白），黃耆（
各三錢），澤瀉（二錢），乾薑（一錢五分）。

右為末，湯浸蒸餅為丸，如綠豆大，每服五十丸，食遠溫水下。

黃芩利膈丸：

除胸中熱，利膈上痰。

生黃芩，炒黃芩（各一兩），半夏，黃連，澤瀉（各五錢），南星，枳殼，陳皮（
各三錢），白朮（二錢），白礬（五分）。

右為末，湯浸蒸餅為丸，如梧桐子大，每服三五十丸，食遠溫水下，忌酒濕麵。

補益腎肝丸：

治目中流火，視物昏花，耳聾耳鳴，困倦乏力，寢汗惡風，行步不正，兩足欹側，
臥而多驚，腳膝無力，腰以下消瘦。

柴胡，羌活，生地黃，苦參（炒），防己（炒各五分），附子，肉桂（各一錢），
當歸身（二錢）。

右為細末，熟水為丸，如雞頭仁大，每服五十丸，食前溫水下。

太陽經嚏藥：

防風（二分），羌活（三分），紅豆（二箇）。

右為細末，鼻內之。

麻黃茱萸湯：

治胸中痛頭痛，食減少，咽嗌不利，右寸脈弦急。

麻黃，羌活（各五分），吳茱萸，黃耆，升麻（各三分），黃芩，當歸，黃柏，
本（各二分），川芎，蔓荊子，柴胡，蒼朮，黃連，半夏（各一分），細辛（少許
），紅花（少許）。

右剉如麻豆大，都作一服，水二盞至一盞，去柤，稍熱服食後。

黃耆湯：

治表虛惡風寒。

黃耆（五錢），甘草（三錢），香白芷（二錢五分），本，升麻（各二錢），草
豆寇，橘皮（各一錢五分），麻黃，當歸身（各一錢），蓮花青皮（七分），柴胡
（六分），黃柏（少許）。

右咀，每服五錢，水二盞煎至一盞，去柤，不拘時服。

除濕補氣湯（一名清神補氣湯）：

治兩腿麻木，沉重無力，多汗喜笑，口中涎下，身重如山，語聲不出，右寸脈洪大
。

升麻（六錢），蒼朮（四錢），酒黃柏，柴胡，黃耆（各三錢），酒知母，本，
生甘草，當歸（各二錢），五味子，陳皮（各一錢五分）。

右剉如麻豆大，每服五錢，水二盞煎至一盞，去柤，空心服之，待少時以早飯壓之
。

參歸湯：

補氣血俱不足。

黃耆（七分），甘草，生地黃（各五分），柴胡，草豆蔻仁，升麻（各四分），當
歸身（三分），熟地黃，人參（各二分），益智仁（少許），紅花（少許）。

右剉如麻豆大，都作一服，水一盞煎至一盞，去柤，食遠服。

升陽湯：

治陽蹻癇疾，足太陽經寒恐則氣下行，宜升陽氣。

炙甘草（五錢），麻黃（不去節），防風（各八錢），羌活（一兩五錢）。

右咀，每服五錢，水二盞煎至一盞，去柤，稍熱空心服。

  ==中標題==  自汗門

  ==小標題==  自汗論

或問濕之與汗為陰乎？為陽乎？日西南坤土也，在人則為脾胃也，人之汗，猶天地
之雨也，陰滋其濕則為霧露為雨也，陰濕下行地之氣也，汗多則亡陽，陽去則陰勝
也，甚為寒中，濕勝則音聲如從瓮中出，濕若中水也，相法家有說，土音如居深瓮
裏，言其壅也，遠也，不出也，以明其濕審矣，又知此二者，亦為陰寒也，內經云
：氣虛則外寒，雖見熱中蒸蒸為汗，終傳大寒，知始為熱中，表虛亡陽，不任外寒
，終傳寒中多成痹寒矣，色以候天脈以候地形者，乃候地之陰陽也，故以脈氣候之
，皆有形無形之可見者也。

周衛湯：

治濕勝自汗，補衛氣虛弱，表虛不任風寒。

黃耆，麻黃根（各一錢），羌活（七分），生甘草，當歸梢，生黃芩，半夏（薑製
各五分），麥門冬，生地黃（各三分），豬苓（二分），蘇木，紅花（各一分），
五味子（七箇）。

右剉如麻豆大，都作一服，水二盞煎至一盞，去柤，稍熱服。

中風證必自汗，不得重發其汗，故禁麻黃而用根節也。

清燥湯：

治六月七月間，濕令大行，子能令母實而熱旺，濕熱相合必刑庚大腸，寒冷以救之
，燥金受濕熱之邪，絕寒水生化之源，源絕則腎虧痿厥之病大作，腰以下痿軟癱瘓
不能動，行步不正，兩足欹側，此藥主之。

黃耆（一錢五分），橘皮，白朮，澤瀉（各五分），人參，白茯苓，升麻（各三分
），炙甘草，麥門冬，當歸身，生地黃，神末，豬苓（各二分），柴胡，酒黃柏
，黃連，蒼朮（各一分），五味子（九箇）。

右剉如麻豆大，每服五錢，水二盞煎至一盞，去柤，空心熱服。

當歸六黃湯：

治盜汗之聖藥也。

當歸，生地黃，熟地黃，黃柏，黃芩，黃連（各等分），黃耆（加倍）。

右為麤末，每服五錢，水二盞煎至一盞，食前服，小兒減半服之。

紅豆散：

治頭重如山，此濕氣在頭也。

麻黃根（炒五錢），苦丁香（五分），羌活（炒），連翹（炒各三分），紅豆（十
箇）。

右為細末，鼻內之。

活血通經湯：

靈壽縣董監軍，癸卯冬大雪時，因事到真定，忽覺有風氣暴至，診候得六脈俱弦甚
，按之洪實有力，其證手攣急，大便秘澀，面赤熱，此風寒始至加於身也，四肢者
，脾也，以風寒之邪傷之則搐急而攣痹，乃風淫未疾而寒在外也，內經曰：寒則筋
攣，正謂此也，本人素飲酒，內有實熱，乘於腸胃之間，故大便秘澀而面赤熱，內
則手足陽明受邪，外則足太陰脾經受風寒之邪，用桂枝甘草以卻其寒邪而緩其急搐
，又以黃柏之苦寒滑以瀉實而潤燥，急救腎水，用升麻葛根以升陽氣，行手足陽明
之經，不令遏絕，更以桂枝辛熱入手陽明之經為引用潤燥，復以芍藥甘草專補脾氣
，使不受風寒之邪而退木邪，專益肺金也，加人參以補元氣為之輔佐，加當歸身去
裏急而和血潤燥，此藥主之。

芍藥（五分），升麻，葛根，人參，當歸身，炙甘草（各一錢），酒黃柏，桂枝（
各二錢）。

右剉如麻豆大，都作一服，水二大盞煎至一盞，熱服不拘時，令暖房中近火摩搓其
手。

瀉榮湯：

治癘風，滿面連頭極癢，不任眉毛脫落，先砭其處，令惡氣消盡後，服此藥。

連翹，升麻（各六分），桔梗（五分），生黃芩，生地黃（各四分），黃耆，蘇木
，黃連，地龍，全蝎，當歸（各三分），白豆蔻，人參（各二分），甘草（一分半
），梧桐淚（一分），麝香（少許），桃仁（三箇），蟲（去翅足炒三箇），水
蛭（三箇炒令煙盡）。

右剉如麻豆大，除連翹梧桐淚白豆蔻另為細末，麝香蟲水蛭三味同為細末，都作
一服，水二盞酒一盞入連翹煎至一盞，去柤，再入白豆蔻二味并麝香等，再煎至七
分，稍熱早飯後午前服之，忌酒濕麵生冷硬物。

人參益氣湯：

治兩手指麻木，四肢困倦，怠惰嗜臥，乃熱傷元氣也。

黃耆（八錢），生甘草，人參（各五錢），白芍藥（三錢），柴胡（二錢五分），
炙甘草，升麻（各二錢），五味子（一百四十箇）。

右咀，分作四服，水二盞煎至一盞，去柤，稍熱食遠服。

導氣湯：

治兩腿麻木沉重。

黃耆（八錢），甘草（六錢），青皮（四錢），升麻，柴胡，當歸梢，澤瀉（各二
錢），橘皮（一錢），紅花，五味子（一百二十箇）。

右咀，分作四服，每服水二大盞煎至一盞，去柤，食前熱服。

補中湯：

治面黃汗多，目赤，四肢沉重，減食，腹中時時痛，咳嗽，兩手寸脈短，右手脈弦
細兼澀，關脈虛。

升麻，柴胡，當歸（各二分），神（三分炒），澤瀉（四分），大麥柏麵，蒼朮
（各五分），黃耆（二錢五分），炙甘草（八分），紅花（少許），五味子（二十
箇）。

右咀，分作二服，水二盞煎至一盞，去柤，食遠服。

麻黃分朮湯：

治秋冬每夜五更嗽，連聲不絕，乃至天曉，日高方緩，日苦兩下痛，心下痞悶，
臥而多驚，筋攣肢節疼痛，痰唾涎沫，日晚神昏，呵欠不進飲食。

麻黃（八錢），蒼朮（五錢），黃耆（一錢五分），草豆蔻（六分），柴胡，羌活
（各五分），生甘草，當歸梢，防風（各四分），炙甘草，黃芩（各三分），五味
子（九箇）。

右咀，分作二服，水二盞煎至一盞，稍熱臨臥服。

上清湯：

清利頭目，寬快胸膈。

人參，蔓荊子（各五分），防風（一錢），葛根（一錢五分），黃耆（三錢），甘
草（四錢）。

右咀，分作二服，水二盞煎至一盞，去柤，臨臥熱服，以夾衣蓋覆不語，須臾汗
出為效。

朮桂湯（一名麻黃蒼朮湯）：

治寒濕所客，身體沉重，胃脘痛，面色痿黃。

蒼朮（二錢），麻黃，炒神，橘皮，白茯苓，澤瀉（各一錢），桂梗，半夏，草
豆蔻仁，豬苓（各五分），黃耆（三分），炙甘草（二分），杏仁（十箇）。

右都作一服，水二盞生薑五片煎至一盞，去柤，食前熱服。

正氣湯：

治盜汗。

炒黃柏，炒知毋（各一錢五分），炙甘草（五分）。

右為麤末，生一服，水二盞煎至一盞，食前溫服。

趁痛丸：

治打撲閃損，腰痛不可忍。

乳香，沒藥（各錢），白萵苣子（一兩炒黃），烏梅（一箇），白粟米（一抄炒黃
）。

右為細末，煉蜜為丸如彈子大，每服一丸，細嚼溫酒空心下。

退熱湯：

治表中虛熱，或遇夜則甚。

黃耆（一錢），柴胡（七分），生甘草，黃連（酒製），黃芩，芍藥，地骨皮，生
地黃（去血熱），蒼朮（各五分），當歸身，升麻（各三分）。

右咀，作一服，水二盞煎至一盞，去柤，食遠溫服，如身體力困者，加麥門冬五
味子（各五分），人參甘草（各一錢）。

解表升麻湯：

治遍身壯熱，骨節疼痛。

升麻，羌活，蒼朮（各一錢），防風（八分），柴胡，甘草（各七分），當歸，
本（各五分），橘皮（三分），冬加麻黃（不去節），春加麻黃（去節）。

右咀，作一服，水二盞煎至一盞，去柤，溫服後，以蔥醋湯發之，得微汗為效。

天麻黃耆湯：

治表有風證，因連日酣飲，其證復來，右口角并眼頗有側視，及左手左腳腿麻木疼
痛。

天麻，芍藥，神（炒），羌活（肢節不痛去之），茯苓（各三分），人參，黃連
（各四分），當歸（五分），黃耆，甘草，升麻，葛根，黃柏，蒼朮（各六分），
澤瀉（七分），柴胡（九分）。

右咀，作一服，水二盞煎至一盞，去柤，食遠溫服，或加豬苓（六分）。

健步丸：

治膝中無力，伸而不得屈，屈而不能伸，腰背腿膝沉重，行步艱難。

防己（酒洗一兩），羌活，柴胡，滑石（炒），炙甘草，瓜蔞根（酒洗各五錢），
澤瀉，防風（各三錢），苦參（酒洗），川烏（各一錢），肉桂（五分）。

右為細末，酒糊為丸，如梧桐子大，每服七十丸，煎愈風湯下，空心服。

白朮除濕湯：

治午後發熱，背惡風，四肢沉重，小便或多或少黃色，此藥又治汗後發熱。

白朮（一兩），生地黃（炒），地骨皮，澤瀉，知母（各七錢），赤茯苓，人參，
炙甘草，柴胡（各五錢）。

右為麤末，每服五錢，水二盞煎至一盞，去柤，食遠溫服，如小便快利減茯苓澤瀉
（一半），如有刺痛，一料藥中加當歸身（酒洗七錢）。加味四君子湯：

治久瘧，熱多寒少不止。

白朮，白茯苓，人參，甘草，柴胡，薄荷葉，黃芩（各等分）。

右咀，每服五錢，水二盞生薑三片棗一枚煎至一盞，去柤，不拘時候服。

瀉血湯：

治發熱，晝少而夜多，太陽經中尤甚，晝病則在氣，夜病則在血，是足太陽膀胱血
中浮熱微有氣也，既病人大小便如常，知邪氣不在臟腑，是無裏證也，外無惡寒，
知邪氣不在表也，有時而發有時而止，知邪氣不在表不在裏，知在經絡也，夜發多
而晝發少，是邪氣下陷之深也，此雜證，當從熱入血室而論之。

生地黃（酒洗炒），熟地黃，蒲黃，丹參（酒炒），當歸（酒洗去土），漢防己（
酒洗炒），柴胡（去蘆），甘草梢（炙），羌活（各一兩），桃仁（去皮三錢湯浸
）。

右為麤末，每服五錢，水一盞半煎至一盞，去柤，空心溫服。

洗面藥：

治面有或生瘡或生痤疿，及粉刺之類，并去皮膚燥癢，去垢膩，潤澤肌膚。

皂角（三斤去皮弦子另搗），好升麻（八兩），楮實子（五兩），白芨（一兩細剉
），甘松（七錢），縮砂（連皮），白丁香（臘月收），三柰子（各五分），綠豆
（八合揀淨另搗），糯米（一升二合）。

右為細末，用之如常。

瑩肌如玉散：

白丁香，白芨，白牽牛，白歛（各一兩），白芷（七錢），當歸梢，白蒺藜，升麻
（各五錢），白茯苓，楮實子（各三錢），麻黃（去節二錢），白附子，連翹（各
一錢五分），川椒（一錢）。

右為細末，用之如常。

面油摩風膏：

麻黃，升麻（去黑皮），防風（各二錢），羌活（去皮），當歸身，白芨，白檀（
各一錢）。

右用小油半斤，以銀器中熬，綿包定前藥，於油中熬之，得所澄淨，去柤，入黃蠟
一兩再熬之為度。

  ==中標題==  小兒門

  ==小標題==  治驚論

外物驚，宜鎮心以黃連安神丸，若氣動所驚，宜寒水石安神丸，大忌防風丸，治風
辛溫之藥必殺人，何也？辛散浮溫，熱者火也，能令母實，助風之氣盛，皆殺人也
，因驚而泄青色，先鎮肝以硃砂之類，勿用寒涼之氣，大禁涼驚丸，風木旺必克脾
胃，當先實其土後瀉其子，閻孝忠編集錢氏方，以益黃補土誤矣，其藥有丁香辛熱
助火，火旺土愈虛矣，青橘皮瀉肺金，丁香辛熱大瀉肺與大腸，脾實當瀉子，今脾
胃虛反更瀉子而助火，重虛其土，殺人無疑矣，其風木旺證，右關脈洪大，掌中熱
腹皮熱，豈可以助火瀉金，如寒水來乘脾土，其病嘔吐腹痛，瀉痢青白，益黃散聖
藥也，今立一方，先瀉火補金，大補其土，是為神治之法。

黃耆湯：

黃耆（二錢），人參（一錢），炙甘草（五分）。

右咀，作一服，水一大盞煎至半盞，去柤，食遠服，加白芍藥尤妙。

此三味皆甘溫，能補元氣，甘能瀉火，內經云：熱淫於內，以甘瀉之，以酸收之，
白芍藥酸寒，寒能瀉火，酸味能瀉肝而大補肺金，所補得金土之位，金旺火虛，風
木何由而來克土，然後瀉風之邪。

夫益黃散理中丸養神丸之類，皆治脾胃寒濕大盛神品之藥也，若得脾胃中伏熱火勞
役不足之證，及服熱藥巴豆之類，胃虛而成慢驚之證，用之必傷人命，夫慢驚風者
，皆由久瀉脾胃虛而生也，錢氏以羌活膏療慢驚風，誤矣，脾虛者，由火邪乘其土
位，故曰從後來者為虛邪，火旺能實其木，木旺故來克土，當於心經中，以甘溫補
土之源，更於脾土中瀉火以甘寒，更於脾土中補金以酸涼，致脾土中金旺火衰，風
木自虛矣，損食多進藥愈前藥是也。

益黃散：

治胃中風熱。

黃耆（二錢），陳皮（去白），人參（各一錢），芍藥（七分），生甘草，熟甘草
（各五分），黃連（少許）。

右為細末，每服二錢，水一盞煎至五分，食前服。

升陽益血湯：

二月間有一小兒未滿一百日，病腹脹，二日大便一度，瘦弱身黃色，宜升陽氣滋血
益血補血利大便。

蝎梢（二分），神末，升麻（各三分），當歸，厚朴（各一錢），桃仁（十箇）
。

右都作一服，水一大盞煎至半盞，去柤，食遠熱服。

厚腸丸：

治小兒失乳，以食飼之，未有食腸不能克化，或生腹脹，四肢瘦弱，或痢色無常。

厚朴，青皮（各二分），橘紅，半夏，蒼朮，人參（各三分），枳實，麥柏麵，神
末（各五分）。

右為極細末，水煮麵糊為丸麻子大，每服二十丸，溫水送下，食前，忌飽食。

補陽湯：

時初冬，一小兒二歲大，寒證，明堂青脈，額上青黑，腦後青絡高起，舌上白滑，
喉鳴而喘，大便微青，耳尖冷，目中常常淚下，仍多眵，胸中不利，臥而多驚，無
搐則寒。

黃柏，橘皮，葛根，連翹，蝎梢，炙甘草（各一分），升麻，黃耆，柴胡（各二分
），當歸身，麻黃（各三分），吳茱萸，生地黃，地龍（各五分）。

右咀，都作一服，水一大盞半煎至六分，去柤，乳食後熱服，服藥之後，添喜笑
，精神出，氣和順，乳食旺。

大蕪荑湯（一名梔子茯苓湯）：

治黃疳，土色為熱為濕，當小便不利，今反利，知黃色為燥，胃經中大熱，髮黃脫
落，知膀胱與腎俱受土邪，乃大濕熱之證，鼻下斷作瘡者，土逆行榮氣伏火也，能
乳者，胃中有熱也，寒則食不入，喜食土者，胃不足也，面黑色者為寒為痹，大便
青寒褐色血黑色，熱畜血中間黃色，腸中有熱，治法當滋榮潤燥除寒熱致津液。

防風，黃連（各一分），黃柏，炙甘草，麻黃（不去根節），羌活（各二分），山
梔子仁，柴胡，茯苓（各三分），當歸（四分），大蕪荑，白朮（各五分）。

右剉如麻豆大，都作一服，用水一大盞半煎至六分，去柤，食前稍熱服。

塌氣退黃湯（一名茯苓滲濕湯）：

治小兒面色痿黃，腹脹，食不能下。

白朮，柴胡（各半分），升麻（一分），桂枝，麻黃，吳茱萸，厚朴，羌活，草豆
蔻，神末，蒼朮，澤瀉，白茯苓，豬苓，黃柏，橘紅（各二分），青皮，黃連（
各五分），杏仁（二箇）。

右都作一服，水二大盞煎至一盞，去柤，食前溫服。

中滿分消丸：

枳實，黃連（去鬚），厚朴（各五分），乾薑，薑黃，豬苓（各一錢），橘皮，甘
草，白朮（各一錢五分），砂仁，澤瀉，茯苓（各二錢），半夏（四錢），黃芩（
一兩二錢）。

右為細末，湯浸蒸餅為丸，如黍米大，每服三五十丸，溫水下。

消痞丸：

黃連（五錢），黃芩（二錢），厚朴（七分），薑黃（五分），乾生薑，人參（各
四分），甘草（三分），枳實（二分），橘皮（一分）。

右為細末，湯浸蒸餅為丸，如黍米大，每服三十丸，隨乳下。

  ==小標題==  斑疹論

夫斑疹始出之證，必先見面燒腮赤，目胞亦赤，呵欠煩悶，乍涼乍熱，咳嗽嚏噴，
足稍冷，多睡驚，並瘡疹之證，或生膿胞，或生小紅斑，或生癮疹，此三等不同，
何故？俱顯上證而後乃出，蓋以上諸證皆太陽寒水，起於右腎之下，煎熬左腎足太
陽膀胱寒水夾脊，逆流上頭下額，逆手太陽丙火，不得傳導，逆於面上，故顯是證
，蓋壬癸寒水克丙丁熱火故也，諸斑證皆從寒水逆流而作也，醫者當知此理，乃敢
用藥，夫胞者，一名赤宮，一名丹田，一名命門，主男子藏精施化，婦人繫胞有孕
，俱為生化之源，非五行也，非水亦非火，此天地之異名也，象坤土之生萬物也，
夫人之始生也，血海始淨，一日二日精勝其血則為男子，三日四日五日血脈已旺，
精不勝血則為女子，二物相搏，長生先身謂之神，又謂之精，道釋二門言之，本來
面目是也，其子在腹中十月之間，隨母呼吸呼吸者，陽氣也，而生動作滋益精氣神
，饑則食母血，渴則飲母血，兒隨日長，皮肉筋骨血脈形氣俱足，十月降生，口中
尚有惡血，啼聲一發，隨吸而下，此惡血復歸命門胞中，僻於一隅，伏而不發，直
至因內傷乳食濕熱之氣，下流合於腎中，二火交攻，致榮氣不從，逆於肉理，惡血
乃發，諸斑疹皆出膀胱壬水，其瘍後聚肉理，歸於陽明，故三番斑始顯之證，皆足
太陽壬膀胱克丙小腸，其始出皆見於面，終歸於陽明肉理，熱化為膿者也，二火熾
甚反勝寒水，遍身俱出，此皆出從足太陽傳變中來也，當外發寒邪，使令消散，內
瀉二火，不令交攻，其中令濕氣上歸復其本位，可一二服立已，仍令小兒以後再無
二番斑出之，患此，內經之法，覽者詳之。

消毒救苦散：

治斑證悉具，消化便令不出，如已出希者，再不生斑。

防風，羌活，麻黃根，升麻，生地黃，連翹（初出者減，出大者加），酒黃柏（各
五分），當歸身，黃連（各三分），川芎，本，柴胡，葛根，酒黃芩，生黃芩，
蒼朮（各二分），細辛，生甘草，白朮，陳皮，蘇木，紅花（各一分），吳茱萸（
半分）。

右剉如麻豆大，每服五錢，水二大盞煎至一盞，去柤，稍熱空心服。

夫斑疹出者，皆因內傷，必出斑榮氣逆故也，大禁牽牛巴豆，食藥宜以半夏枳朮大
黃益智仁之類，去其泄瀉止其吐，若耳尖冷呵欠，睡中驚，嚏噴眼澀，知必出斑也
，諸大膿泡小水泡，斑疹癮三色皆榮氣逆而寒復其表，宜以四味升麻湯中加當歸身
連翹，此定法也。

如肺成膿斑，先嗽喘或氣高而喘促加人參，少加黃芩以瀉伏火而補元氣。

如心出小紅斑，必先見嗌乾驚悸，身熱肌肉腫，脈弦洪少加黃連。

如命門出癮疹，必先骨疼身熱，其疼痛不敢動搖，少加生地黃，又加黃柏；諸斑疹
皆為陰證，瘡須皆因內傷飲食，脾胃不足，榮氣逆行，雖火熱內熾，陰覆其外，治
法如前。

辨小兒斑證：

呵欠，嚏噴，睡中發驚，或耳尖冷，眼澀。

或辨復食，口熱，或口醋氣，妳瓣不消，或腹中痛。

如斑證少具，其斑未發，乃與升麻湯三五錢，帶熱服之，待身表溫和，斑疹已顯，
服藥乃止。

如其身涼，其斑未出，辨得是斑證，無問服數，直候身表溫和，及斑瘡已顯，然後
乃止，只時時與桔梗湯，寬胸膈利咽喉。

桔梗湯：

如斑已出，只時時與之，快咽喉寬利胸膈。

桔梗（二錢），甘草（一錢炙）。

右為麤末，每服三錢，水一大盞煎至六分，去柤，大溫時時服之，不可計服數。

如見傷食證，又見斑證，先與不犯大黃巴豆藥克化過，再與升麻湯；如食重傷前藥
，不能過再與犯大黃巴豆藥過；如大便行當，即便與升麻湯服之，恐斑子內陷已後
，臨時作罪過；如斑子已出稠密，身表熱，急與下項：

黍粘子湯：

如斑子已稠密，身表熱，急與此藥服之，防後青乾黑陷。

黍粘子（炒香），當歸身（酒洗），炙甘草（各一錢），柴胡，連翹，黃耆，黃芩
（各一錢五分），地骨皮（二錢）。

右同為麤末，每服二錢，水一大盞煎至六分，去柤，溫服空腹服，藥畢且休與乳食
。

麻黃柴胡升麻湯：

治小兒寒鬱而喘，喉鳴腹滿，鼻流清涕，脈沉急而數。

麻黃，草豆蔻仁，益智仁（各一錢五分），吳茱萸，厚朴（各二分），當歸梢，甘
草，柴胡，生黃芩（各一分），升麻，神，蘇木（各半分），全蠍（二箇），紅
花（少許）。

右剉如麻豆大，分作二服，水一大盞煎至七分，去柤，食遠服，忌風寒，微有汗則
效。

蘭室秘藏卷下終。
