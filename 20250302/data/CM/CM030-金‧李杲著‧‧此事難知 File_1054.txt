

   30  <>金‧李杲著‧‧此事難知

                               建檔：行政院衛生署中醫藥委員會　何威德技正


  ==大標題==  此事難知序

予讀醫書幾十載矣，所仰慕者，仲景一書為尤焉，然讀之未易洞達其趣，欲得一師
指之，遍國中無有能知者，寤而思，寐而思，天其勤恤，俾我李公明之授予，及所
不傳之妙，旬儲月積，浸就編帙，一語一言，美無可狀，始而終之，終而始之，即
無端之圜壁也，或有人焉厭聞而惡見者，豈公徒使之然哉，彼未嘗聞未嘗見，恥夫
後於人之過也，因目之曰：此事難知，以其不因師指也，人徒見是書為傷寒之法，
而不知上合軒岐之經，中契越人之典，下符叔和之文，茲又言，外不傳之秘，具載
斯文矣，時至大改元秋七月二十有一日，古趙王好古識。

  ==大標題==  此事難知後序

東垣先生醫書一帙，予府已鋟梓，傳於世矣，今又得一書，亦東垣治疾之法，名曰
：此事難知，蓋醫之為道，所以續斯人之命，而與天地生生之德，不可一朝泯也，
秦焚六經而廢周公孔子之道，幸而醫書存世，考諸經者，則知黃帝與岐伯之論辯，
反覆推明五運七氣之秘，以立補泄之法，所以拯斯人之疾，而人之死生繫焉，岐黃
既遠，求能推諸五運七氣而察陰陽升降之候，定臟腑虛實之所因，合經絡上下之所
屬，而能起死回生者鮮矣，噫，克紹明之者，其惟東垣先生乎，先生是書，乃言外
不傳之秘，誠為人所難知，然方劑雖載其妙理，有不可得而明言者，在乎心領而神
會耳，唐許胤宗曰：醫者，意也，思慮精則得之，此之謂歟，而孟軻氏曰：梓匠輪
輿能與人規矩，不能與人之巧，亦此謂也，予用壽行，而與四方之士共焉，則濟人
利物之一端末，必無小補云，成化甲辰歲仲夏，既望荊南一人識。

  ==大標題==  東垣先生此事難知集目錄

卷上

醫之可法，或問手足太陽手足陽明手足少陽俱會於首故，曰六陽會於首者亦有陰乎
，經脈終始，日用，人肖天地，問脾寄於坤如何是損至第三若從脾為第二從腎為第
四請言脾數，明經絡之數有幾，問三焦有幾，問藏府有幾，傷寒之源，冬傷於寒春
必溫病，春傷於風夏生飧泄，夏傷於暑秋必痎瘧，秋傷於濕冬生咳嗽，問兩感邪從
何道而入解利大羌活湯附，清氣為榮，濁氣為衛，其用在下膽胃膀胱大腸小腸，其
用在上兩目兩耳鼻口舌，格則吐逆，九竅，五藏，關則不便，六府，下竅，三陽氣
血多少，氣血之體，辯表裏中三證，辯陰陽二證，辯表傷陰陽二證，辯內外傷，辯
傷寒言足經不言手經，六經傳足傳手經則愈，太陽六傳。

太陽證：

桂枝麻黃各半湯，桂枝二麻黃一湯，太陽頭痛，治三陽則不可越經，問桂枝湯發字
，太陽禁忌不可犯，太陽證當汗，太陽證不當汗，當汗而不汗生黃，當汗而發汗過
多成，不當汗而汗成畜血，血證見血自愈，知可解，知不可解，脈知可解不可解
，易老解利法，九味羌活湯，當汗而下之成協熱利，太陽一下有八變，裏傳表，傷
寒雜證誤下變有輕重，五苓散為下藥，當服不服則生何證，不當服服之則生何證，
酒毒小便赤澀宜五苓散，五苓散以瀉濕熱，表之裏藥，裏之表藥，加減涼膈退六經
熱。

陽明證：

陽明證禁忌不可犯，汗多亡陽，下多亡陰，汗無太早，下無太晚，白虎加桂枝湯，
白虎加梔子湯。

傷暑有二：

白虎加人參湯，白虎加蒼朮湯，梔子豉湯，煩躁，問邪入陽明為譫語妄言錯失此果
陽明乎，傷寒雜證發熱相似藥不可差，二證相似藥不可差，狂言譫語鄭聲辯，嘔吐
噦胃所生各有經乎，陽證發斑，傷寒之經有幾，三陽從中治，經言胃中有燥屎五六
枚何如，如何是入陰者可下，評熱論藏字，大承氣湯，小承氣湯，調胃承氣湯，大
柴胡湯。

少陽證：

小柴胡湯，少陽證禁忌不可犯，如何是半表半裏，半表半裏有幾，問婦人經病大人
小兒內熱潮作並瘧疾寒熱其治同否，熱有虛實外何以別，少陽雜證，陽盛陰虛發寒
者何，平旦潮熱，日晡潮熱。

太陰證：

太陰證可汗，太陰證可溫，太陰證有可下者，知可解，太陰證禁忌不可犯，腹痛部
分。

少陰證：

走無形證，走有形證，少陰證下利辯，少陰證口中辯，少陰證嘔辯，少陰證咽喉辯
，白虎湯，少陰證禁忌不可犯。

卷下：

前後虛實圖，諸經皆言大則病進者何，難經仲景合而為一，仲景叔和合而為一，表
裏所當汗下，仲景浮汗而沉下，難經沉汗而浮下，傷寒入裏見標脈則生，雜病出表
見標脈則死，察色脈以定吉凶，弦有浮沉，鍼經，相合脈經，四證脈傷圖，脈當有
神，治病必當求責，更有手足經或一經非本家病而自他經流入者亦當求責，治病必
求其本，形不足者溫之以氣，精不足者補之以味，痛隨利減，抑本，虛實，問兩手
寸關弦疾脾弱火勝木旺土虧金爍當作何治，六月大熱之氣反得大寒之病氣難布息身
涼脈遲二三至何以治之，素問欬論一十一證各隨藏府湯液之圖，素問五藏瘧候湯液
之圖，治當順時，素問六經瘧證湯液之圖，素問難經銅人經絡所病各異者何用鍼當
從何法，寒病服熱藥而寒不退熱病脹寒藥而熱不退其故何也，疾有自誤，病有變怪
，喘論，桔梗枳殼湯，尋衣撮空何藏所主，三法五治論：一治有五，五五二十五治
，如火之屬，衰於戌，金之屬衰於辰是也，面部形色圖，天元圖，地元圖，人元例
，陰陽例，配合例，子母例，兄妹例，接經（手足經同），平經說象（七十九難）
，拔元例，接經補遺，天元圖，地元圖，大接經從陽引陰，大接經從陰引陽。

附錄：

諸經頭痛（已下係東垣二十五論），治目（地芝丸定志地黃丸），治精滑（固真丸
），脾胃虛渴不止腹脹便血內寒（硃砂丹），藏府實秘（麻仁丸），胃虛而秘（厚
朴湯），內外諸瘡所主方，三焦寒熱用藥圖，大頭痛論，六經發渴各隨經藥治之，
治鐮刃腳膝瘡方，定癰疽地方，問三焦有幾（血海異同），許先生論梁寬甫證，論
史副使病證，王太醫圓明膏。

此事難知目錄終。

  ==大標題==  此事難知集卷上  江陰朱氏校刊本  金  真定李杲著

  ==中標題==  醫之可法

自伏羲神農黃帝而下，名醫雖多，所可學者有幾人哉，至於華氏之剖腹，王氏之炙
鍼術，非不神也，後人安得而傚之，非岐伯之聖經，雷公之炮炙，伊贄之湯液，箕
子之洪範，越人之問難，仲景之傷寒，叔和之脈訣，士安之甲乙，啟玄子之傳註，
錢仲陽之論議，皆其活法，所可學者豈千方萬論，印定後人眼目者所能比哉，其間
德高行遠奇才異士，與夫居縉紳隱草莽者，然有一法一節之可觀，非百代可行之活
法，皆所不取也，豈予好辯哉，欲使學者觀此數聖賢而知所可慕而已，或有人焉徒
能廣覽泛涉，自以為多學而用之無益者，豈其知本。

  ==中標題==  或問手足太陽手足陽明手足少陽俱會於首，然六陽會於首者，亦有
陰乎？

答曰：有六府者，六陽也，五藏者，五陰也，肺開竅於鼻，心開竅於舌，脾開竅於
口，肝開竅於目，腎開竅於耳，是五陰也，又有厥陰與督脈會於巔，是六陰也，耳
者，腎也，復能聽聲，聲為金，是耳中有肺也，鼻者，肺也，復能聞臭，是鼻中有
心也，舌者，心也，復能知味，是舌中有脾也，目有五輪，通貫五藏，口為脾，脾
為坤土，主靜而不動，故無所兼，言耳鼻舌各兼一，目兼四，此與督脈，共計十三
陰也，腦為諸體之會，即海也，腎主之，是為十四陰矣。

  ==中標題==  經脈終始

寅，手太陰肺，始於中焦，終於大指內廉出其端。

卯，手陽明大腸，始於大指次指之端，終於上俠鼻孔。

辰，足陽明胃，始於鼻交頞中，終於人大指間出其端。

巳，足太陰脾，始於大指之端，終於注心中。

午，手少陰心，始於心中，終於循小指之內出其端。

未，手太陽小腸，止於小指之端，終於抵鼻至目內眥，斜終於顴。

申，足太陽膀胱，始於目內眥，終於小指內側出其端。

酉，足少陰腎，始於小指之下，終於注胸中。

戌，手厥陰心包，始於胸中，終於循小指次指內其端。

亥，手少陽三焦，始於小指次指之端，終於至目兌眥。

子，足少陽膽，始於目兌眥，終於小指次指循大指內出其端，貫瓜甲出三毛。

丑，足厥陰肝，始於大指聚毛之上，終於注肺中。

手之三陽，從手走頭，足之三陽從頭走足，是高能接下也。

足之三陰，從足走腹，手之三陰，從腹走手，是下能趨上也。

故上下升降而為和，易曰：天道下濟而光明，地道卑而上行，易曰：山澤通氣，故
氣寄於辛，用於寅，平旦始從中焦注，循天之紀，左旋至丑而終，晝夜通行五十度
，周流八百一十丈，夫倡則婦隨，血隨氣而上行，殊不見潤下之意，經云：氣主煦
之升也，血主濡之潤也，書云：水曰潤下，如何說得，從氣之血有不行之體，如百
川右行，東至於海，請示。

  ==中標題==  日用

復臨泰壯夬乾姤，遁否觀剝坤二六，青白正分開與闢，赤黑往來通道路。

泰即居艮否居坤，乾作天門巽地戶，氣終於丑始於寅，血諦辛陰從下去。

丙潛壬內卻從高，順至乙穴還上注，婦隨夫唱幾曾停，萬派千流無暫住。

血氣包含六子中，晝夜行流五十度，食時骸理敬修行，玄府身周勻閉拒。

排山倒海毒非常，撩鼻撚髭心不怖，天長地久太虛持，不虧八一元來數。

休說乘虛謾履空，嬴取康寧三六足，知之非難行之難，造次顛沛宜常慮。

  ==中標題==  人肖天地

且天地之形如卵，橫臥於東南西北者，自然之勢也，血氣運行，故始於手太陰，終
於足厥陰，帝曰：地之為下否乎？岐伯曰：地為人之下太虛之中也，曰馮乎？曰大
氣舉之也，是地如卵黃在其中矣，又曰：地者，所以載生成之形類也，易曰：坤厚
載物，德合無疆，信乎？天之包地形如卵焉，故人首之上為天之天，足之下為地之
天，人之浮於地之上，如地之浮於太虛之中也，地之西始於寅，終於丑，血之東，
根於辛，納於乙，相隨往來不息，獨缺於乾巽，為天地之門戶也，啟玄子云：戊土
屬乾，己土屬巽，遁甲曰：六戊為天門，六己為地戶，此之謂也，經云：天地者，
萬物之上下左右者，陰陽之道路，氣血者，父母也，父母者，天地也，血氣周流於
十二經，總包六子於其中，六氣五行是也，無形者，包有形，而天總包地也，天左
行而西氣隨之，百川並進而東血隨之。

  ==中標題==  問腰寄於坤如何是損至第三若從脾為第二從腎為第四請言脾數

答曰：脾雖寄於坤，實用於己，從上肺心，從下腎肝，脾中得三數也，如氣寄於辛
，而用於寅，包絡三焦寄於丑而用於申也，此人之所以肖天地而生，易曰：乾為首
，坤為腹，震為足，巽為股，坎為耳，离為目，艮為手，兌為口。

  ==中標題==  明經絡之數有幾

答曰：十二大經之別，並任督之別，脾之大絡脈別名曰大包，是為十五絡，諸經皆
言之，予謂：胃之大絡，名曰虛思，貫膈，絡出於左乳下，其動應晨脈宗氣也，是
知絡有十六也。

  ==中標題==  問三焦有幾

答曰：手少陽者，主三焦之氣也，靈樞經云：足三焦者，太陽之別也，並太陽之證
，入絡膀胱，約下焦，是知三焦有二也。

  ==中標題==  問藏府有幾

答曰：肝心脾肺腎兼包絡，一名命門，為六藏，膽小腸胃大腸膀胱兼三焦為六府，
計之十二矣，故包則為一府矣，是為十三矣，經曰：胞移熱於膀胱則癃溺血，又云
：胞痹者，少腹膀胱按之內痛者，若沃以湯，注云：膀胱胞內居之內外二境圖云，
膀胱者，胞之室也，以是知為十三藏府矣。

  ==中標題==  傷寒之源

冬傷於寒，春必溫病，蓋因房室勞傷，與辛苦之人，腠理開泄，少陰不藏，腎水涸
竭而得之，無水則春木無以發生，故為溫病，至長夏之時，時強木長，因絕水之源
，無以滋化，故為大熱病也，傷寒之源如此。四氣調神論曰：運冬氣則少陰不藏，
腎氣獨沉，廣成子云：無勞汝形，無搖汝精。金匱真言曰：夫精者，身之本也，故
藏於精者，春不病溫。註云：冬不按蹻，精氣伏藏，陽不妄升，故春不病溫，又經
云：不妄作勞。又云：不知持滿。又云：水冰地折無擾乎陽。又云：無泄皮膚，使
氣亟奪。啟玄子云：腎水王於冬，故行夏令則腎氣傷，春木王而水廢，故病於春也
，逆冬則傷腎，故少氣以奉春生之令也，是以春為溫病，夏為熱病，長夏為大熱病
，其變隨乎時而已，邪之所感淺者，其病輕而易治，深者其病重而難治，尤深者其
病死而不治。

  ==中標題==  冬傷於寒春必溫病

冬傷於寒者，冬行秋令也，當寒而溫，火勝而水虧矣，水既已虧，則所勝妄行，土
有餘也，所生受病，水不足也，所不勝者侮之，火太過也，火土合德，濕熱相助，
故為溫病，使民腠理開泄，少陰不藏，惟房室勞傷辛苦之人得之，若此者，皆為溫
病，所以不病於冬而病於春者，以其寒水，居卯之分，方得其權，大寒之令復行於
春，腠理開泄，少陰不藏，房室勞傷辛苦之人，陽氣泄於外，腎水虧於內，當春之
月，時強木長，無以滋生化之源，故為溫病耳，故君子周密於冬，少陰得藏於內，
腠理以閉拒之，雖有大風苛毒，莫之能害矣，何溫病之有哉，人肖天地而生也，冬
時陽氣俱伏於九泉之下，人之陽氣俱藏於一腎之中，人能不擾乎？腎則六陽安靜於
內，內既得以安，外無自而入矣，此傷寒之源，非天之傷人，乃人自傷也，傷於寒
者，皆為病熱，為傷寒氣乃熱病之總稱，故曰：傷寒知寒受熱邪，明矣。六陰用事
於冬，陽氣在內，周密閉藏可矣，反勞動之而泄於外，時熱已傷於水矣，至春之時
，木當發生，陽已外泄，孰為鼓舞，腎水內竭，孰為滋養，此兩者，同為生化之源
，源既已絕，水何賴以生乎？身之所存者，獨有熱也，時強木長，故為溫病矣。

  ==中標題==  春傷於風夏生飧泄

木在時為春，在人為肝，在天為風，風者，無形之清氣也，當春之時，發為溫令反
為寒折，是三春之月行三冬之令也，以是知水為大過矣，水既太過，金肅愈嚴，是
所勝者乘之而妄行也，所勝者乘之則木虛明矣，故經曰：從後來者，為虛邪，木氣
既虛，火令不及，是所生者受病也，故所不勝者侮之，是以土來木之分，變而為飧
泄也，故經曰：清氣在下則生飧泄，以其濕令當權，故飧泄之候，發之於夏也，若
當春之時，木不發生，溫令未顯，止行冬令，是謂傷衛，以其陽氣不出地之外也，
當以麻黃湯發之，麻黃味苦之薄者，乃陰中之陽也，故從水中補木而瀉水，發出津
液為汗也，若春木已生，溫令已顯，陽氣出於地之上，寒再至而復折之，當以輕發
之，謂已得少陽之氣，不必用麻黃也，春傷於風，夏生飧泄，所以病發於夏者，以
其木絕於夏，而土王於長夏，濕本有下行之體，故飧泄於夏也，不病於春者，以其
春時，風雖有傷木，實當權，故飧泄不病於木之時，而發於濕之分也，經曰：至而
不至，是為不及，所勝妄行，所不勝者，薄之所生者受病，此之謂也。

  ==中標題==  夏傷於暑秋必痎瘧

暑者，季夏者，濕土也，君火持權不與之子，暑濕之令不行也，濕令不行，則土虧
矣，所勝妄行，木氣太過，少陽王也，所生者受病則肺金不足，所不勝者侮之，故
水得以乘之土分，土者，坤也，坤土，申之分，申為相火，水入於土，則水火相干
，而陰陽交爭，故為寒熱兼木氣，終見三焦，是二少陽相合也，少陽在濕土之分，
故為寒熱，肺金不足，洒浙寒熱，此皆往來未定之氣也，故為痎瘧，久而不愈，瘧
不發於夏而發於秋者，以濕熱在酉之分，方得其權，故發於大暑已後也。

  ==中標題==  秋傷於濕冬生咳嗽

秋者，清肅之氣，收歛下行之體也，為濕所傷，是長夏之氣不與秋令也，秋令不及
，所勝妄行，故火得以炎上而剋金，心火既形於肺，故肺氣逆而為欬，所不勝者侮
之，木氣上行與火同得動而不息也，所生者受病，故腎水虧也，長夏已亢，三焦之
氣盛也，命門者，三焦之舍也，故迫腎水上行與脾土濕熱相合為痰，困痎而動於脾
之濕也，是以咳嗽有聲有痰，咳嗽不發於秋而發於冬者，以其六陰之極，肅殺始得
其氣，故肺不咳嗽於秋而咳嗽於冬也，咳嗽者，氣逆行上也，氣上行而逆，故面目
發微腫，極則身體皆腫，變為水氣，故曰：濁氣在上，則生脹。又曰：諸氣膹鬱
皆屬肺金，此之謂也。春傷於風，夏傷於暑，冬傷於寒，辭理皆順，時字傷令字也
，獨秋傷於濕，作令字傷時字，讀者不疑也，此四者，皆無所亢而害其所乘之子也
，邪從後至，言歲之主氣，各差其分而為病一定之法也，若說秋字傷濕字，其文與
上三句相通，其理與法不相通，大抵理與法通，不必拘於文也，故說詩者，不以文
害辭，不以辭害意，以意逆志為得之矣，故曰：春傷於風，說作人為風所傷，非也
，若是則止當頭痛惡風自汗，何以言夏為飧泄哉？今言春傷於風，即是時傷令也，
明矣，經云：東方來者為嬰兒風，其傷人也，外在於筋，內舍於肝，又曰：春甲乙
所傷，謂之肝風，用此二句以較前文，則辭理自通矣。

  ==中標題==  問兩感邪從何道而入

答曰：經云，兩感者，死不治，一日太陽與少陰俱病，頭痛發熱，惡寒口乾煩滿而
渴，太陽者，府也，自背俞而入，人所共知，少陰者，藏也，自鼻息而入，人所不
知也，鼻氣通於天，故寒邪無形之氣從鼻而入，腎為水也，水流濕，故腎受之，經
曰：傷於濕者，下先受之，同氣相求耳，又云：天之邪氣，感則害人五藏，以是知
內外兩感，藏府俱病，欲表之則有裏，欲下之則有表，表裏既不能一治，故死矣，
故云：兩感者，不治，然所稟有虛實，所感有淺深，虛而感之深者，必死，實而感
之淺者，猶或可治之，而不救者，有矣，夫未有不治而獲生者也，予嘗用此間，有
生者，十得二三，故立此方以待好生君子用之，解利兩感神方。

大羌活湯：

防風，羌活，獨活，防己，黃芩，黃連，蒼朮，白朮，甘草（炙），細辛（去土各
三錢），知母（生），川芎，地黃（各一兩）。

右咀，每服半兩，水二盞煎至一盞半，去柤，得清藥一大盞，熱飲之，不解再服
三四盞解之亦可，病愈則止，若有餘證，並依仲景，隨經法治之。

  ==中標題==  清氣為榮

清者，體之上也，陽也，火也，离中之陰降，午後一陰生，即心之生血，故曰清氣
為榮。

  ==中標題==  濁氣為衛

濁者，體之下也，陰也，水也，坎中之陽升，子後一陽生，即腎陽舉而使之，故曰
濁氣為衛，地之濁不升，地之清能升，為六陽舉而使之上也，天之清不降，天之濁
能降，為六陰驅而使之下也，經曰：地氣上為雲，天氣下為雨，雨出地氣，雲出天
氣，此之謂歟。

  ==中標題==  其用在下膽胃膀胱大腸小腸

天六府氣表，其體在上，其用在下。

  ==中標題==  其用在上兩目兩耳鼻口舌

地五藏血裏，其體在下，其用在上。

  ==中標題==  格則吐逆--九竅--五藏

陰極自地而升，是行陽道，乃東方之氣，金石之變，上壅是也，極則陽道不行，反
閉於上，故令人吐逆，是地之氣不能上行也，逆而下降，反行陰道，故氣填塞而不
入，則氣口之脈大，四倍於人迎，此清氣反行濁道也，故曰：格。

  ==中標題==  關則不便--下竅--六府

陽極自天而降，是行陰道，乃西方之氣，膏梁之物下泄是也，極則陰道不行，反閉
於下，故不得小便，是天之氣不得下通也，逆而上行，反行陽道，故血脈凝滯而不
通，則人迎之脈大，四倍於氣口，此濁氣反行清道也，故曰：關。

  ==中標題==  三陽氣血多少

寅為少陽，何以復為太陽，一陽初出地之外，即嫩陽也，故謂之少陽，二陽過卯，
故謂之陽明，三陽至巳，故謂之太陽之氣，升至極之分，便是太陽也，三陽俱為太
陽之氣，居其底卻為少陽也，以此推之，三陽所呼之名異，非有二體也，以其從多
少而言之耳。

陽氣之極，舉陰於九天之上，故水自天而降，故太陽即為寒水也，所以血多而氣少
，陽明居太陽少陽之中，二陽合明，故曰陽明，陰陽等也，所以氣血俱多，少陽者
，初出之氣少而不能鼓舞陰氣，陽伏地中尚多，故為龍火，為震為雷為足俱屬地之
下也，所以氣多血少，少陽極舉陰於九天之上，肺為衛，天之極表也，所以上氣，
故肺受之，至高者，肺也，故為手太陰，陰於此，為秋氣而復降，重陽補下焦元氣
，重陰補上焦元氣，辛為天之味，能補地之分，自上而降於下也，苦為地之味，能
補天之分，自下而升於上也，此二者，皆從其源也，六陽俱極，舉陰於九天之上，
故陰自天而降，是陰降於九天之上，而姤卦之陰，復何以從下生，蓋陰之首，雖從
天而降，其陰之尾已至地矣，故陰從地而生，所以一陰從五陽之下也，凡所生者，
從下皆從乎地也，故地為萬物之母，又云：非母不生，從地而生者，為春氣，從天
而降者，為秋氣，九天之上為夏，九天之下為冬。

  ==中標題==  氣血之體

以上下言之，有若立輪外焉，天道左旋而西中焉，地道右旋而東，似不相侔，大抵
血隨氣行，夫唱婦隨是也，血雖從氣，其體靜而不動，故氣血如磨之形，上轉而之
西，下安而不動，雖云不動，自有東行之意，以其上動而下靜，不得不爾也，天地
之道如故，漢守所言，從乎天也，自艮而之巽，晉令所言，從乎地也，自乾而之坤
，是以乾坤之用備矣，言天道者，從外而之內也，言地道者，從內而之外也，從外
之內者，傷寒也，從內之外者，雜病也。

  ==中標題==  辯表裏中三證

假令少陽證頭痛，往來寒熱，脈浮弦，此三證但有一者，是為表也，口失滋味，腹
中不和，大小便或閉而不通，或泄而不調，但有一者，是為裏也，如無上下表裏證
，餘者皆虛熱也，是在其中矣。

  ==中標題==  辯陰陽二證

陰證身靜，重語無聲，氣難布息，目睛不了了，鼻中呼不出吸不入，往來口與鼻中
氣冷，水漿不入，大小便不禁，面上惡寒有如刀刮；陽證身動，輕語有聲，目睛了
了，鼻中呼吸出入能往而能來，口與鼻中氣皆然。

  ==中標題==  辯表傷陰陽二證

身表涼知在陰經也，名曰陰證，身表熱知在陽經也，名曰陽證。

  ==中標題==  辨內外傷

傷風，鼻中氣出麤，合口不開，肺氣通於天也；傷食，口無味，涎不納，鼻息氣勻
，脾氣通於地也。

外傷，一身盡熱，先太陽也，從外而之內者，先無形也。

內傷手足不和，兩俱熱，知先少陽也，從內之外者，先有形也。

內外俱傷，人迎氣口俱盛，或舉按皆實大，表發熱而惡寒，腹不和而口液，此內外
兩傷也。

凡診，則必捫手心手背，手心熱則內傷，手背熱則外傷，次以脈別之。

  ==中標題==  傷寒言足經　手經皆有餘

春溫病，足少陽甲足厥陰乙，足陽明胃足太陰脾。

夏熱病，手太陽丙手少陰丁。

長夏大熱病，手少陽戊手厥陰己。

秋手陽明庚手太陰辛。

冬傷寒，足太陽壬足少陰癸，足少陽甲足厥陰乙。

不言手經圖　足經皆不足。

冬傷於寒者必溫病，夏為熱病，長夏為大熱病，蓋因房室勞傷與辛苦之人得之，水
虧無以奉春生之令，故春陽氣長而為溫病也，夏為熱病者，是火先動於火未動之時
，水預虧於水已王之日，故邪但藏而不為病也，夏令炎蒸，其火既王，與前所動者
，客邪與主氣二火相接，所以為熱病也，長夏為大熱病者，火之方與秋之分，皆手
經居之木之方與春之分，皆足經居之所傷者，皆足經不足及夏火王，客氣助於手經
，則不足者愈不足矣，故所用之藥，皆泄有餘而非足經藥，何以然，泄有餘則不足
者，補矣，此傷寒本足經，只言足經而不言手經也，大意如此，至於傳手經者亦有
之，當作別論，與夫奇經之病，亦在其中矣。

  ==中標題==  六經傳足傳手經則愈

陽中之陰水，太陽是也，為三陽之首，能巡經傳，亦越經傳。

陽中之陽土，陽明是也，夫陽明為中州之土，主納而不出，如太陽傳至此，名曰巡
經傳也。

陽中之陽木，少陽是也，上傳陽明，下傳太陰，如太陽傳至此，為越經傳也。

陰中之陰土，太陰是也，上傳少陽為順，下傳少陰為逆，此為土下傳也，如太陰傳
太陽為誤下傳也。

陰中之陽水，少陰是也，上傳太陰為順，下傳厥陰為生，如太陽傳至此，乃表傳裏
也。

陰中之陰木，厥陰是也，上傳少陰為實，再傳太陽為自愈也。

  ==中標題==  太陽六傳

太陽者，乃巨陽也，為諸陽之首，膀胱經病若渴者，自入於本也，名曰傳本。

太陽傳陽明胃土者，名曰巡經傳，為發汗不徹，利小便餘邪不盡，透入於裏也。

太陽傳少陽膽木者，名曰越經傳，為元受病，脈浮無汗，當用麻黃而不用之，故也
。

太陽傳少陰腎水者，名曰表傳裏，為得病急，當發汗而反下，汗不發所以傳也。

太陽傳太陰脾土者，名曰誤下傳，為元受病，脈緩有汗，當用桂枝而反下之所致也
，當時腹痛，四肢沉重。

太陽傳厥陰肝木者，為三陰不至於首，唯厥陰與督脈上行，與太陽相接，名曰巡經
得度傳。

  ==中標題==  太陽證

太陽證，頭項痛，腰脊強，發熱惡寒，無汗，脈尺寸俱浮而緊，是發於陽，陽者，
衛也，麻黃湯主之：

麻黃（一兩半去節），桂枝（一兩去皮），杏仁（二十粒湯浸去皮尖），甘草（半
兩炙）。

右剉每服五錢，水一盞煎溫服。

太陽證，頭項痛，腰脊強，發熱惡寒，自汗，脈尺寸俱浮而緩者，榮也，桂枝湯主
之：

桂枝（去皮），芍藥，甘草（各等分）。

右剉每服八錢，水一盞半薑棗同煎溫服。

桂枝麻黃各半湯：

太陽證，頭痛發熱，自汗惡風，脈當緩而反緊，傷風得傷寒脈也。

太陽證，頭痛發熱，無汗惡寒，脈當急而反緩，傷寒得傷風脈也。

二證脈不同本經，大青龍湯主之，易老桂枝麻黃各半湯，此言外之意，楊氏云：非
明脈者，不可用大青龍湯，以其有厥逆，筋惕肉及亡陽之失也，故易老改為九味
羌活湯，而不用桂枝麻黃也，羌活湯不論有汗無汗悉宜服之，但有緩急不同矣，九
味羌活湯，藥證加減服餌，緩急具見於後。

桂枝二麻黃一湯：

太陽證，發熱惡寒，自汗脈緩。

太陽證，發熱惡風，無汗脈緩。

此易老元將麻黃一桂枝二，治上二證後，復改用羌活湯。

  ==中標題==  太陽頭痛

太陽膀胱脈浮緊，直至寸口，所以頭痛者，頭與寸口俱高之分也，兼厥陰與督脈會
於巔，逆太陽之經，上而不得下，故壅滯為頭痛於上也，左手浮弦，胸中痛也，沉
弦，背愈痛，右手浮弦者亦然，頭痛者，木也，最高之分，惟風可到，風則溫也，
治以辛涼，秋剋春之意，故頭痛皆以風藥治之者，總其體之常也，然各有三陰三陽
之異焉，故太陽則宜川芎，陽明則宜白芷，少陽則宜柴胡，太陰則宜蒼朮，少陰則
宜細辛，厥陰則宜吳茱萸也。

  ==中標題==  治三陽則不可越經

假令治太陽陽明，不可遺太陽而只用陽明藥，餘倣此，用三陽經解藥後，身番覆重
者，若煩則是有陽明也，若不煩而番覆輕者，知不傳三陰也，不傳三陰則為解也，
大抵三陰之體靜重與濕相同，傷寒五日後無汗，謂穀消，水去形亡，故下之；三日
前，謂內有水穀，故汗之。

  ==中標題==  問桂枝湯發字

發汗或云當得汗解，或云當發汗更發汗並發汗，宜桂枝湯者，數方是用桂枝發汗也
，復云無汗不得服桂枝，又曰汗家不得重發汗，又曰發汗過多者，卻用桂枝甘草湯
，是閉汗也，一藥二用如何說得，仲景發汗與本草之義相通，為一答曰本草云：桂
味辛甘熱無毒，能為百藥長，通血脈，止煩出汗者，是調血而汗自出也，仲景云：
藏無他病，發熱自汗者，此衛氣不和也，又云：自汗者，為榮氣和，榮氣和則外不
諧，衛氣不與榮氣相和諧也，榮氣和則愈，故皆用桂枝湯調和榮衛，榮衛既和則汗
自出矣，風邪由此而解，非桂枝能開腠理發出汗也，以其固閉榮血，衛氣自和，邪
無容地而出矣，其實則閉汗孔也，昧者不解，閉汗之意，凡見病者便用桂枝湯發汗
，若與中風自汗者合，其效桴鼓，因見其取效而病愈，則曰此桂枝發出汗也，遂不
問傷寒無汗者，亦與桂枝湯，誤之甚矣，故仲景言：無汗不得服桂枝，是閉汗孔也
，又云：發汗多，叉手冒心，心悸欲得按者，用桂枝甘草湯，是亦閉汗孔也，又曰
：汗家不得重發汗，若桂枝湯發汗，是重發汗也，凡桂枝條下言發字，當認作出字
，是汗自然出也，非若麻黃能開腠理而發出汗也。本草出汗二字，上文有通血脈一
句，是非三焦衛氣皮毛中藥，是為榮血中藥也，如是則出汗二字，當認作榮衛和自
然汗出，非桂開腠理而發出汗也，故後人用桂治虛汗，讀者當逆察其意則可矣，噫
，神農之作於其前，仲景之述於其後，前聖後聖其揆一也。

  ==中標題==  太陽禁忌不可犯

小便不利，不可更利之，利之是謂犯本，犯本則邪氣入裏不能解，此犯之輕也，以
是五苓散不可妄用。

大便不可易動，動之是謂動血，動血是謂犯禁，此犯之重也，表在不可下，下之是
為犯禁，此犯之尤重也，下之為惡風惡寒頭痛，待表證悉罷，方可下之也，脈浮緊
者，犯之必結胸，脈浮緩者，犯之必痞氣。

  ==中標題==  太陽證當汗

不咽乾不衄不淋不渴，小便自利，不經發汗則當發之。

  ==中標題==  太陽證不當汗

咽乾淋渴鼻衄，小便不利，已經發汗不得重發，如無已上忌證，雖發汗邪氣未盡，
亦得重發之。

  ==中標題==  當汗而不汗生黃

其證為風寒所傷，陽氣下陷入於內，而排寒水上行於經絡之間，本當發汗因以徹其
邪，醫失汗之，故生黃也，脾主肌肉四肢，寒濕與內熱相合而生黃也。

  ==中標題==  當汗而發汗過多成

其證因發汗太過，腠理開泄，汗漏不止，故四肢急難以屈伸。

  ==中標題==  不當汗而汗成畜血

畜血，其證燥火也，當益津液為上，而反汗以亡其津液，其毒擾陽之極則侵陰也，
故燥血而畜於胸中也。

  ==中標題==  血證見血自愈

太陽病入膀胱，小便利而赤，畜血證也，血自下者愈也。

  ==中標題==  知可解

戰而汗解者，太陽也；不戰有汗而解者，陽明也；不戰無汗而解者，少陽也；若先
差經必不爾矣。

太陽傳陽明，其中或有下證，陽明證反退而熱，兼不渴卻退，顯少陽證，是知可解
也。

太陽證知可解者，為頭不痛項不強，肢節不痛則知表易解也。

陽明知可解者，為無發熱惡寒，知裏易解也。

少陽證知可解者，寒熱日不移，時而作，邪未退也，若用柴胡而移其時，早移之於
晏，晏移之於早，氣移之於血，血移之於氣，是邪無可容之地，知可解也。

  ==中標題==  知不可解服解藥而去沉困，只頭痛目悶，是知濕去而風不去，則欲
解也，若風去而濕不去，則不解，何以然，風則高，濕則下而入裏也。

  ==中標題==  脈知可解不可解

可解之脈浮而虛，不可解之脈浮而實，浮而虛者，只是在表，浮而實者，知已在裏
也，汗多不解者，轉屬陽明也，傷寒不頭痛，知邪不在經，若頭痛者，知邪在經也
。

  ==中標題==  易老解利法

經云：有汗不得服麻黃，無汗不得服桂枝，若差服則其變不可勝數，故立此法，使
不犯三陽禁忌，解利神方。

九味羌活湯：

羌活（治太陽肢節痛，君主之藥也，然非無以為主也，乃撥亂反正之主，故大無不
通，小無不入，關節痛非此不治也），防風（治一身盡痛，乃軍卒中卑下之職，一
聽軍令而行，所使引之而至），蒼朮（別有雄壯上行之氣，能除濕，下安太陰，使
邪氣不納傳之於足太陰脾），細辛（治足少陰腎苦頭痛），川芎（治厥陰頭痛在腦
），香白芷（治陽明頭痛在額），生地黃（治少陰心熱在內），黃芩（治太陰肺熱
在胸），甘草（能緩裏急調和諸藥）。

已上九味雖為一方，然亦不可執，執中無權猶執一也，當視其經絡前後左右之不同
，從其多少大小輕重之不一，增損用之，其效如神（即此是口傳心授），咀水煎
服，若急汗熱服，以羹粥投之，若緩汗溫服而不用湯投之也。

脈浮而不解者，先急而後緩。

脈沉而不解者，先緩而後急。

九味羌活湯不獨解利傷寒治雜病有神：

中風行經者，加附子；中風秘澀者加大黃；中風並三氣合而成痹等證，各隨十二經
上下，內外寒熱溫涼，四時六氣加減補瀉用之，煉蜜作丸尤妙。

  ==中標題==  當汗而下之成協熱利

當各隨三陽本證，表藥發之，發之表解，下利自愈，若不愈者，方可以利藥治之。

  ==中標題==  太陽一下有八變

太陽病下之，其脈促不結胸者，此為欲解也，脈浮者，必結胸，脈緊者，必咽痛，
脈弦者，必兩拘急，脈細數者，頭痛不止，脈沉緊者，必欲嘔，脈沉滑者，協熱
利，脈浮滑者，必下血。

  ==中標題==  裏傳表

太陽病反下之，因而腹滿時痛者，屬太陰也，桂枝加芍藥湯主之，至於元實痛者，
胃也，桂皮加大黃湯主之，已傳戊，婦告夫也，所以為裏傳表，即名誤下傳也。

  ==中標題==  傷寒雜證誤下變有輕重

或問曰：傷寒雜證一體，若誤下之，甚者，變大，答曰：非一體也，傷寒誤下，變
無定體，雜病誤下，變有定體，何以然？傷寒自外而入，陽也，陽主動，雜病自內
而出，陰也，陰主靜，動者犯之，其變無窮，靜者犯之，其變止痞與腹痛而已，
故變無窮者，為重痞與腹痛者，為輕也。

  ==中標題==  五苓散為下藥

五苓散為下藥，乃太陽裏之下藥也，太陽高則汗發之，下則引而竭之，渴者，邪入
太陽本也，當下之使從膀胱出也。

相火濕合。

腎燥膀胱熱，小便不利，此藥主之，小便利者不宜用，然太陽病熱而渴，小便雖利
亦宜五苓散下之。

  ==中標題==  當服不服則生何證

答曰：當服不服則穀消水去形亡，必就陽明燥火戊胃發黃，故有調胃湯證，此太陽
入本失下也，由不曾服五苓散。

  ==中標題==  不當服服之則生何證

答曰：不當服而服之，是為犯本，小便強利，津液重亡，侵陽之極則侵陰而成血證
也，輕則桃仁承氣湯，重則抵當湯，故五苓散調和陰陽者也，乃太陽陽明之間，故
為調和之劑。

  ==中標題==  酒毒小便赤澀宜五苓散

若熱在中焦，未入太陽之本，小便自利而清，是津液已行，若與五苓散利之，是重
涸腎水也，不惟重涸腎水，酒毒之熱亦不能去，故上下不通而溺澀則為發黃也，若
入血室則為畜血也。

  ==中標題==  五苓散以瀉濕熱

假令太陽證，傷寒自外入標本，有二說，以主言之，膀胱為本，經絡為標，以邪言
之，先得者為本，後得者為標，此標先受之，即是本也，後入於膀胱，本卻為標也
，此乃客邪之標本也，治當從客之標本。

  ==中標題==  小腸火為本　膀胱水為本

寒毒之氣從標入本，邪與手經相合而下至膀胱，五苓散主之，桂枝陽中之陽，茯苓
陽中之陰，相引而下入於本道出邪氣。

　　手經　　自上之下　　足經。

丙火　　　　　　　　壬水

　　小腸　　自下之上　　膀胱。

火邪之氣從下之上，以內為本，水中有火，火為客氣，當再責其本，兩腎相通，又
在下部，責在下焦，下焦如瀆，相火明也，生地黃黃柏主之，邪從本受下焦火邪，
遺於小腸，是熱在下焦，填塞不便，自內而之外也。

表之裏藥：桂朮，澤瀉，豬苓，茯苓，為陽中之陰。

裏之表藥：生地黃，黃柏，黃連，為陰中之陽。

治酒病宜發汗，若利小便，炎焰不肯下行，故曰火鬱則發之，辛溫散之，是從其火
體也，是知利小便利濕去熱，不去動大便，尤為疏遠，大便者，有形質之物，酒者
，無形水也，從發而汗之最為之近，是濕熱俱去，治以辛溫，發其火也，佐以苦寒
，除其濕也。

  ==中標題==  加減涼膈退六經熱

易老法涼膈散減大黃芒硝加桔梗，同為舟楫之劑，浮而上之治，胸膈中與六經熱，
以其手足少陽之氣俱下，胸膈中三焦之氣同相火遊行於身之表，膈與六經乃至高之
分，此藥浮載亦至高之劑，故能於無形之中，隨高而走，去胸膈中及六經熱也。

  ==中標題==  陽明證

陽明證，身熱目疼，鼻乾不得臥，不惡風寒而自汗，或惡熱，脈尺寸俱長，白虎湯
主之：

石膏辛寒入肺，知母苦寒入腎，甘草，粳米之甘（居中挽二藥上下）。

  ==中標題==  陽明證禁忌不可犯

不當發汗，不當利小便，若發汗利小便，竭其津液則生畜血證也，唯當益津液為上
，以其火就燥也，益津液者，連鬚蔥白湯是也，汗多亡陽，下多亡陰，小便重利之
走氣，三者雖異為言，少津液則一也。

  ==中標題==  汗多亡陽

汗者，本所以助陽也，若陽受陰邪，寒結無形，須當發去陰邪以復陽氣，所謂益陽
而除風寒客氣也，陰邪已去而復汗之，反傷陽也，經曰：重陽必陰，故陽氣自亡，
汗多亡陽此之謂也。

  ==中標題==  下多亡陰

下者，本所以助陰也，若陰受陽邪，熱結有形，須當除去已敗壞者，以致新陰，此
所謂益陰而除火熱邪氣也，陽邪已去而復下之，反亡陰也，經曰：重陰必陽，故陰
氣自亡，下多亡陰，此之謂也。

  ==中標題==  汗無太早

非預早之早，乃早晚之早也，謂當日午以前，為陽之分，當發其汗，午後陰之分也
，不當發汗，故曰汗無太早，汗不厭早是為善攻。

  ==中標題==  下無太晚

非待久之晚，乃當日已後，為陰之分也，下之謂當已前為陽之分也，故曰下無太晚
，下不厭晚，是為善守，汗本亡陰，以其汗多陽亦隨陰而走，下本瀉陽，以其下多
陰亦隨陽而走，故曰：汗多亡陽，下多亡陰也。

若犯發汗多，畜血上焦為衄。

若犯利小便多，畜血下焦為發狂（其人如狂也）。

白虎加桂枝湯：

傷寒，脈尺寸俱長，自汗大出，身表如冰，石至脈傳入於裏細而小，其人動作如故
，此陽明傳入少陰，戊合癸即夫傳婦也，白虎加桂枝湯主之，然脈雖細小，亦當以
遲疾別之，此證脈疾而非遲，故用此法。

白虎加梔子湯：

治老幼及虛人，傷寒五六日，昏冒譫語，或小便淋或澀，起臥無度，或煩而不眠也
，並宜此藥。

傷暑有二。

白虎加人參湯：

動而傷暑，心火大盛，肺氣全虧，故身熱，脈洪大，動而火勝者，熱傷氣也，白虎
加人參湯主之，辛苦人多得之，不可不知也。

白虎加蒼朮湯：

靜而傷暑，火乘金位，肺氣出表，故惡寒脈沉疾，靜而濕勝者，身體重也，白虎加
蒼朮湯主之，安樂之人多受之，不可不知也。

春不服白虎為瀉金也，秋不服柴胡為瀉木也。

梔子豉湯：

煩者，氣也，躁者，血也，氣主肺，血主腎，故用梔子以治肺煩，用香豉以治腎躁
，煩躁者，懊不得眠也，少氣虛滿者，加甘草；如若嘔噦者，加生薑橘皮；下後
腹滿而煩者，梔子厚朴枳實湯；下後身熱微煩者，梔子甘草乾薑湯。

  ==中標題==  煩躁

火入於肺，煩也，火入於腎，躁也，煩躁俱在上者，腎子通於肺母也，髮潤如油，
喘而不休，總言肺絕，鼻者，肺之外候，肺氣通於鼻，鼻中氣出麤大，是肺也，髮
者，血之餘，腎氣主之，髮潤如油，火迫腎水至高之分，是水將絕也，仲景以髮潤
喘大為肺絕，兼其腎而言之，髮在高巔之上，雖屬腎，肺為五臟之至高，故言肺絕
兼腎也，大抵肺腎相通，肺既已絕，則腎不言而知其絕矣，或曰煩者，心為之煩，
躁者，心為之躁，何煩為肺，躁為腎，即夫心者，君火也，與邪熱相接，上下通熱
，金以之而躁，水以之而虧，獨存者，火爾，故肺腎與心合而為煩躁焉，此煩雖肺
，躁雖腎，其實心火為之也。

若有宿食而煩燥者，梔子大黃湯主之。

  ==中標題==  問邪入陽明為譫語妄言錯失此果陽明乎

答曰：足陽明者，胃也，豈有其言哉，傷寒始自皮毛入，是從肺中來，肺主聲，入
於心，則為言，胃即戊也，戊為火化，下從腎肝。

  ==中標題==  傷寒雜證發熱相似藥不可差

傷寒表證，發熱惡寒而渴，與下證同，但頭痛身熱自疼，鼻乾不得臥，白虎湯主之
，乃陽明經病也，正陽陽明氣病，脈洪大，先無形也，雜病裏證，發熱惡熱而渴，
但目赤者，病藏也，手太陰肺不足，不能管領陽氣也，宜以枸杞生地黃熟地黃之類
主之，脈洪大，甚則嘔血，先有形也。

  ==中標題==  二證相似藥不可差

氣病在表，誤用血藥，無傷也，為安血而益陰也，血病在裏，誤用氣藥，白虎湯者
，非也，為瀉肺而損陰也。

  ==中標題==  狂言譫語鄭聲辯

狂言者，大開目與人語，語所未嘗見之事，即為狂言也。

譫語者，合目自言，言所日用當見當行之事，即為譫語也。

鄭聲者，聲戰無力，不相接續，造字出於喉中，即鄭聲也。

  ==中標題==  嘔吐噦胃所主各有經乎

答曰：胃者，總司也，內有太陽陽明少陽三經之別，以其氣血多少，而與聲物有無
之不同，即吐屬太陽，有物無聲，乃血病也，有食入即吐嘔。

  ==中標題==  食已則吐食久則吐之別

嘔屬陽明，有物有聲，氣血俱病也，仲景云：嘔多雖有陽明證，不可下。

噦屬少陽，無物有聲，乃氣病也，以此推之，則大便亦各有經耳，但察其有物無聲
，有物有聲，無物有聲，則知何經也，至於脾病後出餘氣，以五臭分之，則知何藏
入中州而病也。

  ==中標題==  陽證發斑

有下之早而發者，有失下而發者，有胃熱胃爛而發者，然得之雖殊，大抵皆戊助手
少陽心火入於手太陰肺也，故紅點如斑，生於皮毛之間耳，白虎湯瀉心湯調胃承氣
湯從所當而用之，及當以肺脈別也。

  ==中標題==  傷寒之經有幾

答曰：有九太陽陽明少陽太陰少陰厥陰是為六也，有太陽陽明有少陽陽明有正陽陽
明，是為三也，非九而何，陽明者太陽少陽俱入於胃，故曰正陽陽明也，前三經者
，陽明自病不入於裏者，謂之在經，不為正陽陽明矣。

  ==中標題==  三陽從中治

太陽陽明，大承氣湯，少陽陽明，小承氣湯，正陽陽明，調胃承氣湯，以汗證言之
，以少陽居其中，謂太陽證為表當汗，陽明證為裏當下，少陽居其中故不從汗下，
和之以小柴胡湯，從少陽也，以下證言之，陽明居其中，謂太陽經血多氣少，陽明
經氣血俱多，少陽經氣多血少，若從太陽下則犯少陽，從少陽下則犯太陽，故止從
陽明也，此三陽合病，謂之正陽陽明，不從標本從乎中也，緣陽明經，居太陽少陽
之中，此經氣血俱多，故取居其中，是以不從太陽少陽而從陽明也，陽明自病，調
胃承氣湯主之，三陽併病，白虎湯主之，是從乎中也。

  ==中標題==  經言胃中有燥屎五六枚何如

答曰：夫胃為受納之司，大腸為傳導之府，燥屎豈有在胃中哉，故經言穀消水去形
亡也，以是知在大腸而不在胃中明矣。

胃實者，非有物也，地道塞而不通也，故使胃實，是以腹如仰瓦，註曰：難經云：
胃上口為賁門，胃下口為幽門，幽門接小腸上口，小腸下口即大腸上口也，大小二
腸相會為闌門，水滲泄入於膀胱，柤滓入於大腸，結於廣腸，廣腸者，地道也，地
道不通，土壅塞也，則火逆上行至胃，名曰胃實，所以言陽明當下者，言上下陽明
經不退也，言胃中有燥屎五六枚者，非在胃中也，通言陽明也，言胃是連及大腸也
，以其胃為足經，故從下而言之也，從下而言，是在大腸也，若胃中實有燥屎，則
小腸乃傳導之府，非受盛之府也，啟玄子云：小腸承奉胃，司受盛糟粕，受已復化
，傳入大腸，是知燥屎在大腸之下，即非胃中有也。

  ==中標題==  如何是入陰者可下

答曰：陽入於陰者，可下，非入太陰少陰厥之三陰也，乃入三陽也，三陽者，非太
陽少陽陽明之三陽也，乃胃與大小二腸之三陽也，三陽皆為府，以其受盛水穀，傳
導有形，故曰入於陰也，仲景云：已入府者，可下，此之謂也。

  ==中標題==  評熱論藏字

黃帝問傷寒，或愈或死，其死皆以六七日，其愈十日已上者何？岐伯對以熱雖甚，
不死，兩感者，死，帝問其狀，岐伯云：一日太陽，二日陽明，三日少陽，繼之三
陽經絡皆受病，而未入於藏者，可汗而已，此藏物之藏，非五臟之臟也，若三陽經
入於藏物之藏，是可泄也，可泄一句於此不言，便言四日太陰，五日少陰，六日厥
陰，於此卻不言可泄，但言三陰三陽五臟六腑皆受病，榮衛不行，五臟不通則死，
此一節是言兩感也，故下文卻言兩感於寒者，七日巨陽衰，至十二日，六經盡衰，
大氣皆去，其病已矣，是通說上文六日所受之病也，以此知前文，四日太陰五日少
陰六日厥陰皆在經絡，故十二日愈也，豈可便以太陰少陰厥陰為可泄乎？帝問治，
岐伯對以治之各通其藏，脈日衰已矣，是通說上文六日所受之病，並十二日衰已之
意盡矣，終復言其未滿三日汗而已，又言其滿三日可泄而已一句，只是重前文三陽
受病未入於藏者，可汗，其滿三日已入於藏物之藏者可泄也，後三陰經，岐伯雖不
言可汗可泄，止是在經者，便可汗，在藏物之藏者，便可下也，何必穿鑿無已，以
前三日為三陽，後三日為三陰耶？若認藏字為五臟之臟，則前後顛倒不通，若認藏
字作藏物之藏，則前後辭理皆順矣，故仲景曰：已入於府者，可下，新校正云：府
字當作藏字，太元亦素云：作府何疑之有？

仲景太陽陽明大承氣，少陽陽明小承氣，正陽陽明調胃承氣，是三陽已入於藏者，
泄之也，太陰桂枝湯，少陰麻黃附子細辛湯，厥陰當歸四逆湯，是三陰未入於藏者
，汗之也。

大小調胃三承氣湯，必須脈浮頭痛，惡風惡寒，表證悉罷而反發熱惡熱，譫言妄語
，不大便者，則當用之，凡用下藥，不論大小，若不渴者，知不在有形也，則不當
下，若渴者，則知纏有形也，纏有形是為在裏，在裏則當下，大承氣湯主之：

大黃（用酒浸，治不大便，地道不通，行上引大黃至顛而下），厚朴（薑汁製治腸
脹滿），芒硝（治腸轉失氣，內有燥屎，本草云：味辛以潤腎燥，今人不用辛
字只用鹹字，鹹能軟堅與古人同意），枳殼（麩炒，至心下痞按之良久，氣散病緩
，此并主心下滿，乃肝之氣盛也）。

六府受有形，主血陰也。

大黃　　芒硝　　大實　　燥屎

浮　手足陽明大腸　胃

沉　手足太陰肺　　脾

　痞　　　　　大滿

枳實　　　厚朴

五臟主無形，是氣陽也。

小承氣湯：治實而微滿，狀若飢人食飽飯，腹中無轉失氣，此大承氣只減芒硝，心
下痞，大便或通，熱甚，須可下者，宜用此。

大黃（生用），厚朴（薑製），枳實（麩炒）。

張仲景曰：雜證用此，名曰三物厚朴湯。

調胃承氣湯：

治實而不滿，不滿者，腹狀如仰瓦，腹中轉而失氣，有燥屎不大便而譫語者。

大黃（酒浸，邪氣居高，非酒不至，譬如物在高巔人力之所不及，則射以取之，故
以酒炒用大黃，生者，苦泄峻必下，則遺高之分邪熱也，是以愈後，或目赤或喉痹
或頭腫或膈食，上熱疾生矣），甘草（炙，經云，以甘緩之），芒硝（以辛潤之又
曰以鹹軟之）。

已上三法，不可差也，若有所差，則無形者有遺，假令調胃承氣證用大承氣下之，
則愈後元氣不復，以其氣藥犯之也，大承氣證用調胃承氣下之，則愈後神癡不清，
以其氣藥無力也，小承氣證若用芒硝下之，則或下利不止變而成虛矣，三承氣豈可
差乎。

大柴胡湯：治有表復有裏，有表者，脈浮或惡風或惡寒頭痛四證中，或有一二尚在
者，乃是十三日過經不解是也，有裏者，譫言妄語擲手揚視，此皆裏之急者也，欲
汗之則裏已急，欲下之則表證仍在，故以小柴胡中藥調和三陽，是不犯諸陽之禁，
以芍藥下，安太陰，使邪氣不納，以大黃去地道不通，以枳實去心下痞悶或濕熱自
利，若裏證已急者，通宜大柴胡湯小柴胡減人參甘草加芍藥枳實大黃是也，欲緩下
之，全用小柴胡加枳實大黃亦可。

  ==中標題==  少陽證

少陽證，胸痛，往來寒熱，嘔或欬而耳聾，脈尺寸俱弦，小柴胡湯主之：

柴胡少陽，半夏太陽，黃芩陽明，人參太陰，甘草太陰，薑棗辛甘發散。

右各隨仲景本條下加減用之則可矣，藥如本法。

  ==中標題==  少陽證禁忌不可犯

忌發汗，忌利小便，忌利大便，故名三禁湯，乃和解之劑，若犯之，則各隨上下前
後本變及中變與諸變，不可勝數，醫者宜詳之。

  ==中標題==  如何是半表半裏

答曰：身後為太陽，太陽為陽中之陽，陽分也，身前為陽明，陽明為陽中之陰，陰
分也，陽為在表，陰為在裏，即陰陽二分，邪在其中矣，治當不從標本，從乎中治
，此乃治少陽之法也，太陽膀胱，水寒也，陽明大腸，金燥也，邪在其中，近後膀
胱水則惡寒，近前陽明燥則發熱，故往來寒熱也，此為三陽之表裏，非內外之表裏
也，但不可認裏作當下之裏，故以此藥作和解之劑，非汗非下也。

  ==中標題==  半表半裏有幾

邪在榮衛之間，謂之半表裏也，太陽陽明之間，少陽居身之半表裏也，五苓散分陰
陽膀胱經之半表裏也，理中湯治瀉吐上下之半表裏也。

  ==中標題==  問婦人經病大人小兒內熱潮作並瘧疾寒熱其治同否

答曰：帝問病之中外者何？岐伯對曰：從內之外者，調其內，若盛於外者，先治內
而後治外，從外之內者，治其外，若盛於內者，先治外而後治內，此言表裏所出之
異也，又云：中外不相及，則治主病者，中外不相及者，半表半裏也，自外入者有
之，自內出者亦有之，外入內出雖異，邪在半表半裏則一也，此中外不相及，為少
陽也，治主病者，治少陽也，帝問寒熱之病，惡寒發熱如瘧，或發一日或發間日，
岐伯對以勝復之氣，會遇之時有多有少，陰多陽少其發日遠，陽多陰少其發日近，
此勝復相薄，盛衰之節，瘧亦同法，瘧者，少陽也，少陽者，東方之氣也，逆行則
發寒，順行則發熱，故分之氣異往來之不定也，婦人經水適斷，病作少陽，治之傷
寒雜病一體，經云：身有病而有邪脈，經閉也，又云：月事不來者，胞脈閉也，經
閉者，尺中不至，胞閉者，生化絕源二者皆血病也，厥陰主之，厥陰病則少陽病矣
，累及其夫也，小兒外感內傷，若有潮作寒熱等證，並同少陽治之，男女同候，已
上男子婦人小兒閨女，或實作大熱或變成勞，脈有浮中沉之不同，故藥有表裏和之
不一，察其在氣在血，定其行陰行陽，使大小不失其宜，輕重各得其所，逆從緩急
舉無不當，則可以萬全矣，此少陽一治不可不知也。

  ==中標題==  熱有虛實外何以別

答曰：五臟，陰也，所主皆有形，骨肉筋血皮毛是也，此五臟皆陰足，是為實熱，
陰足而熱不能起理也，陰足而熱反勝之，是為實熱，若骨痿肉爍，筋緩血枯，皮聚
毛落，五陰不足，而為熱病，是虛熱。

  ==中標題==  少陽雜病

婦人先病惡寒，手足冷全不發熱，脈八至，兩微痛，治者便作少陽治之，或曰是
則然矣，論猶未也至，如無寒熱無痛，當作何經治？或者不敢對惡寒為太腸，脈
八至且作陽治，當不從標本從乎中也，治此者，少陽也，若曰脈八至作相火，亦少
陽也，兼又從內而之外也，是又當先少陽也，此不必論兩痛與不痛，脈弦與不弦
，便當作少陽治之。

  ==中標題==  陽盛陰虛發寒者何

答曰：為陽在內，侵於骨髓，陰在外，致使發寒，治當不從內外從乎中治也，宜小
柴胡湯調之，倍加薑棗。

  ==中標題==  平旦潮熱

熱在行陽之分，肺氣主之，故曰白虎湯以瀉氣中之火。

  ==中標題==  日晡潮熱

熱在行陰之分，腎氣主之，故用地骨皮飲以瀉血中之火。

白虎湯，其脈洪故抑之，使秋氣得以下降也，地骨皮飲，其脈弦故舉之，使春氣得
以上升也。

肺氣石膏辛，肺血黃芩苦，腎氣知母，腎血黃柏。

地骨皮瀉腎火，總治熱在外，地為陰，骨為裏，皮為表，牡丹皮治胞中火無汗而骨
蒸，牝牡乃天地之稱也，牡為群花之首，葉為陽發生也，花為陰成實也，丹者，赤
也，火也，能瀉陰中之火，四物湯加上二味，治婦人骨蒸，知母瀉腎火有汗而骨蒸
。

  ==中標題==  太陰證

腹滿咽乾，手足自溫，自利不渴，時腹痛，脈尺寸俱沉細。

  ==中標題==  太陰可汗

太陰病，脈浮者，可汗，宜桂枝湯。

  ==中標題==  太陰可溫

自利不渴者，屬太陰，以其藏有寒故也，當溫之，宜四逆輩，此條雖不言脈，當知
沉遲而弱也。

仲景理中湯丸，暨易老人參黃耆湯量其輕重，或溫或熱，人之強弱虛實所可宜者，
選而用之。

  ==中標題==  太陰有可下者乎

答曰：有經云，本太陽證醫反下之，因爾腹滿時痛者，太陰也，桂枝芍藥湯主之，
大實痛者，桂枝加大黃湯，易老云：此非本有是證，以其錯下，脾傳於胃，故誤下
傳。

  ==中標題==  知可解

太陰中風，四肢煩痛，陽微陰澀而長者，欲愈表少裏和，脈長者，為陽漸生也，此
一證太陰便從外感，太陰病欲解時，從亥至丑上也。

  ==中標題==  太陰證禁忌不可犯

太陰之為病，腹滿而吐，食不下，自利，益甚時，腹自痛，若下之則胸下結鞭，太
陰為病，脈弱，其人續自便利，設當行大黃芍藥者，宜減之，以其人胃氣弱易動故
也，傷寒而脈浮緩，手足自溫者，繫在太陰，小便自利者，則不發黃，日久利益甚
，必自止者，便硬乃入府傳陽明也。

  ==中標題==  腹痛部分

中脘痛，太陰也，理中建中黃耆湯類主之。

臍腹痛，少陰也，四逆真武附子湯類主之。

少腹痛，小腹痛，厥陰也，重則正陽回陽丹之類，輕則當歸四逆湯。

太陰傳少陰痛甚者，當變下利不止。

雜證而痛，四物苦楝湯酒煮當歸丸增損當歸丸之類。

夏肌熱惡熱脈洪疾手太陰足陽明主之，黃芩芍藥湯。

秋肌熱惡寒脈沉疾足少陰足太陰主之，桂枝芍藥湯。

腹痛，腹痛者，芍藥甘草湯主之。

脈弦傷氣，洪傷金，緩傷水，濇傷血，遲傷火。

加　黃芩，　芍藥　，桂枝，　當歸，　乾薑。

生薑。

腹不滿者加棗，若滿者不加。

脾虛滿者黃耆湯，芍藥停濕。

中滿者，分食甘二藥，用甘引至滿所，脾實。

平胃散蒼朮泄濕，小便不利者利之。

大便秘，實痞，厚朴，枳實。

大便利，虛痞，芍藥，陳皮。傷食滿者，傷厥陰，是以腹脹滿者，皆屬木。

  ==中標題==  少陰證

少陰證，口燥舌乾而渴，脈尺寸俱沉疾，則大承氣湯，沉遲則四逆湯。

少陰邪入於裏，上接於心，與火俱化而剋金，惡候或見氣死，入胃脈沉細而疾，疾
則大承氣下之，下於本與水俱化而為寒，厥逆或見身冷靜重，脈沉細而遲，遲則四
逆湯溫之，疾雖可下，若疾而無力者亦不可下，為陽將盡也。

少陰證口燥舌乾而渴，身表涼，脈沉細而虛，瀉心湯主之，此有形無形之藥也。

傷寒外證全在，下證大熱而脈反細小，不可下，瀉心湯主之，少陰受病，身涼無汗
，體沉或體輕，脈沉，有頭痛不厥，麻黃附子瀉心湯主之。

  ==中標題==  走無形證

其人病身熱而煩燥不寧，大小便自利，其脈浮洪而無力，按之全無者，附子瀉心湯
主之。

  ==中標題==  走有形證

其人病上吐下瀉不止，當渴而反不渴，其脈微細而弱，理中湯主之，渴而脈沉有力
，而疾者，五苓散主之，少陰證，發熱脈沉者，必當汗。

緩汗之：麻黃附子細辛湯。

微汗之：麻黃附子甘草湯。

  ==中標題==  少陰證下利辨

色青者當下，色不青者當溫。

  ==中標題==  少陰證口中辨

口中和者當溫，口乾燥者當下。

  ==中標題==  少陰證咽喉辨

熱者甘草湯，寒者半夏湯，寒熱者桔梗湯。

通脈四逆湯：

薑附加甘草為脈沉細而遲弦，薑附以治寒，甘以緩之，為汗苦急也，其證小便自利
，子能令母實，自東之非為逆行也。

薑附加蔥白為脈沉細而遲濇，薑附以治寒，辛以潤之，為腎惡燥也，其證大便自利
，冷主氣，自北而西，此亦以為逆行也。

  ==中標題==  少陰禁忌不可犯

脈細沉數，病為在裏，不可發汗。

脈微者，不可發汗。

尺脈微弱澀者便不可下。

麻黃附子細辛湯：

體沉加防己，蒼朮，乃勝濕也。

體輕加石膏，知母，乃勝熱也。

此事難知集卷上終。

  ==大標題==  此事難知集卷下

前後虛實圖。

肝春王心傳，心夏王肝傳，脾季夏王肺傳，肺秋王腎傳，腎冬王脾傳。

假令脾肺虛則補其母，謂肺病而補其脾也，則腎自平矣。

假令脾肺實則瀉其子，謂脾病而瀉其肺也，則心自平矣，難經云：從前來者為實邪
，從後來者為虛邪，從所不勝來者為賊邪，從所勝來者為微邪，自病者為正邪。

假令心病中風得之為虛邪，傷暑得之為正邪，飲食勞倦得之為實邪，傷寒得之為微
邪，中濕得之為賊邪。

假令心病得脾脈，土在火之分也，剋火之水退而不敢至，火獨王於南方，是從前來
者為實邪也。

假令心病得肝脈，木在火之分也，土退而不敢至，土退而不至，則剋火之水隨木而
至，是從後來者為虛邪也。

假令脾肺虛，脾母能令肺子虛也，用理中湯，非補脾也，脾中補肺也，故曰虛補其
母，以其脾為生肺之本，則用人參白朮之類，大經曰：滋苗者，必固其根，此之謂
也。

假令脾肺實，肺子能令脾母實也，用瀉黃散，非瀉脾也，脾中瀉肺也，故曰：實則
瀉其子，以其脾為生肺之上源，則用梔子石膏之類，大經曰：伐下者，必枯其上，
此之謂也。

天和六脈，六甲王脈，四時平脈合而用之，則天地人三才之道備矣。

  ==中標題==  諸經皆言大則病進者何也

答曰：散而浮大者，心也，心主無為，相火用事，是為相應以五服言之，王畿中也
，以王畿言之，九重中也，君主無為，當靜以養血，若浮大而出於外，非其所宜也
，以王道言之，書云：外作禽荒，未或不忘，經云：主不明，則十二官危矣，此散
而浮大者，君主兼臣下之權而不知反，故曰大則病進。

南政甲已所臨之歲，司天在泉，但見君火在上者上不應，在下者下不應。

北政但見君火在上則下不應，在下則上不應，在左則右不應，在右則左不應，當沉
而浮，當浮而沉也。

南政以前為左，以後為右，君也，北政以前為右，以後為左，臣也。

啟玄子云：天地陰陽視之可見，何必思諸冥昧，演法推求，智極心勞而無所得耶？

  ==中標題==  難經仲景合而為一

仲景先太陽，次陽明，後少陽，自無形傳有形，從外而之內者也，仲景之所言，天
令而暴至者也，難經：先少陽，次陽明，後太陽，自有形傳無形，從內而之外者也
，故難經之言，言雜病而久疾者也。

  ==中標題==  仲景叔和合而為一

張仲景，王叔和，論弦濇圖。

弦陽分陰，洪陽正，濇陰分陽，沉陰正。

仲景言弦濇為陰，叔和言弦濇為陽，何意，大抵弦濇，東西也，以南北分之，故有
陰陽之別，濇本燥火，弦本水少，雖有南北之分，總而言之，則不離諸數為熱，諸
遲為寒，仲景叔和言本兩途，非相違背，合而論之皆是也，仲景所言，言傷寒自外
而入者，叔和所言，言五藏自內而出者。

傷寒從氣而入，故仲景以弦脈為陰，自艮而之內，從外入，先太陽也，位在東北。

雜病從血而出，故叔和以弦脈為陽，自巽而之外，從內出，先少陽也，位在東南。

北弦，胸中痛，寒在胃，停水滿丹田，南目赤。

叫呼煩躁　　　大腸　　胃　　　三焦寒

右　　　　　　寸肺　　關脾　　尺命門

左　　　　　　寸心　　關肝　　尺腎

引飲脈八九至　小腸　　膽弦　　膀胱

南弦，理中湯，子能令母實，北固衛之陽（桂枝人參甘草湯）。

在右者皆受左剋。

裏　　自右之左　　　　　　　　　　主從客變

右　（大腸庚肺辛）濇　（胃戊脾己）緩　　（命門相火）洪

左　（心丁小腸丙）洪　（肝乙膽甲）弦　（腎癸膀胱壬）沉　

表　　自左之右　　　　　　　　　　客從主變　

凡在左者皆剋諸右

浮剋浮　沉剋沉。

表裏所當汗下。

　手太陰復主表證卻當汗　

右（行陰二十五度）　肺（大腸）　脾胃　命門　心包三焦（八裏主下）

左（行陽二十五度）　心（小腸）　肝膽　腎　　膀胱　　（七表主汗）

　足厥陰復主血證卻當下　

仲景浮汗而沉下。

右手沉實，調胃，承氣。

左手沉實，桃仁，抵當。

難經沉汗而浮下。

右手浮實，枳實，牽牛。

左手浮實，桃仁，四順。

右手，雜病是為之表，傷寒是為之裏。

左手，雜病是為之裏，傷寒是為之表。

傷寒入裏見標脈則生。

假令胃病下之，脈浮而汗出是也。

雜病出表見標脈則死。

假令脾病補之，脈弦而面青是也。

  ==中標題==  察色脈以定吉凶

脈，地也，色天也，地生天則順，天生地則逆。

假令得弦脈而面赤色，地生天也，地生天則順也，兒扶母兮，瘥速也。

假令得弦脈而面黑色，天生地也，天生地則逆也，母抑子兮，退遲也。

色者，陰中之陽氣也，本乎天。

脈者，陽中之陰氣也，本乎地。

  ==中標題==  弦有浮沉

浮為甲化　　素言天　化　　泄土　

沉為乙不化　難言地　不化　泄木　

泄土者，梔子，黃藥。

泄木者，防風，羌活。

洪浮者為丙，便有水化從其變也。

洪沉者為丁，只是火化從其常也。

  ==中標題==  鍼經

甲丙戊庚壬皆變，乙丁己辛癸不變（並只言木），雜病元無表證者，不可言左手，
有下證只當於右手足陽明中求之，傷寒元有表證者，可言左手有下證，下證者，血
證也，當於足厥陰中求之。

  ==中標題==  相合脈經

脈之相合，各有虛實，不可作一體觀之，假令洪弦相合，洪，客也，弦主也，子能
令母實也，弦洪相合，弦客也，洪主也，母能令子虛也，餘藏可以類推之，至於手
足之經亦相合，假令傷寒脈浮緊而帶洪者，即手經丙也，餘倣此，假令所不勝者
，挾其勢也，脈弦而入金之分，非挾火之勢，則不敢侵金之分。

弦而帶數，甲終於甲也。

弦而帶洪，壬終於丙也。

四正脈傷之圖。

庚浮辛沉，脈濇傷血，剋東方也。

壬浮癸沉，脈遲傷火，剋南方也。

甲浮乙沉，脈弦傷氣，剋西方也。

丙浮丁沉，脈洪傷木，剋北方也。

  ==中標題==  脈當有神

脈之不病，其神不言當自有也，脈既病，當求其中神之有與無焉，謂如六數七極，
熱也，脈中有力即有神也，三遲二敗，寒也，脈中有力即有神也，熱則有神當泄其
熱，則神在焉，寒則有神當去其寒，則神在焉，寒熱之脈，無力無神將何藥以泄熱
去寒乎？苟不知此而遽泄去之，將何依以生？所以十亡八九，故經曰：脈者，血氣
之先，又云：血氣者，人之神，可以不謹養乎？不可不察其有無乎。

  ==中標題==  治病必當求責

假令治病無問傷寒畜血結胸發黃等病諸證，並一切雜證，各當於六經中求責之，謂
如發黃證或頭痛腰脊強惡寒即太陽證也，或身熱目疼鼻乾不得臥，即有陽明證也，
餘皆倣此。

  ==中標題==  更有手足經或一經非本家病而自他經流入者亦當求責

謂如手陽明流入足陽明，是上流下也，本非足經病，當於手經中求之，是知治足經
者非也，亦有下而流上者，其餘諸經相貫通者皆然，更有支別流入者，亦有同鄰而
病者，合為表裏者，鄰也，亦有夫婦各相傳受者，甲傳己之類，脾傳胃之類亦是，
皆當求責之，凡言虛實皆當於子母中求責之。

  ==中標題==  治病必求其本

假令腹痛，桂枝加芍藥大黃，桂枝加大黃，何為不只用芍藥大黃之屬，卻於桂枝湯
內加之，大抵治病必求其責，知從太陽中來，故以太陽為本也，又如結胸證，自高
而下，脈浮者不可下，故先用麻黃湯解表已，脈沉，然後以陷胸湯下之，是亦求其
本也，至於蓄血至焦血結膀胱，是亦從太陽中來，侵盡無形之氣，乃侵膀胱中有形
血也。

形不足者，溫之以氣，精不足者，補之以味。

謂寒傷形，熱傷氣，形氣能自傷也，此云不足者皆太過也，以其太過則自傷，自傷
則不足矣。

心血榮血之主，肺氣衛氣之主，金燥無形，火熱有形，水寒有形。

金匱真言云：冬按蹻，四時各有病者何？蓋五藏之陽氣皆伏於腎中，動有深淺，隨
行動而病，故於四時而各異也。

  ==中標題==  痛隨利減

諸痛為實，痛隨利減，世皆以利為下之者，非也，假令痛在表者，實也，痛在裏者
，實也，痛在血氣者，亦實也，在表者，汗之則痛愈，在裏者，下之則痛愈，在血
氣者，散之行之則痛愈，豈可以利字只作下之乎？但將利字訓作通字或訓作導字則
可矣，是以諸痛為實痛，隨利減，汗而通導之利也，下而通導之亦利也，散氣行血
皆通導而利之也，故經曰：諸痛為實，痛隨利減，又曰：通則不痛，痛則不通，此
之謂也。

  ==中標題==  抑本

假令高者，抑之，非高者，固當抑也，以其本下而失之太高，故抑之而使下，若本
高，何抑之有？

假令下者，舉之，非下者，固當舉也，以其本高而失之太下，故舉之而使高，若本
下，何舉之有？

  ==中標題==  虛實

假令水在木之分，是從後來，從後來者為虛邪，雖在水為虛邪，則木本虛矣，經曰
：母能令子虛。

假令火在水之分，是從前來，從前來者為實邪，雖在火為實邪，則木本實矣，經曰
：子能令母實。

假令兩手脈中弦，無表證，乃東方實也，是西方肺氣大不足也，緣母虛所致也，當
大補其脾，微補其肺，大泄其火，微泄其水，雜證諸論云：先調其氣，次論諸疾，
況此乃本經不足之證也，難經云：東方實，是西方虛也，又云：欲泄其邪，先補其
虛，此之謂也，如是之證，當以溫藥補脾，以氣藥燥劑為用，如正氣已勝，當以泄
火泄風之藥清高涼上，勿令入胃中，此為全治，益黃白朮半夏茯苓甘草，酒病得之
，加澤瀉，手足陽明二燥用益黃者，燥濕而補其氣也，實泄黃也，泄火木泄青之類
，羌活防風生地黃黃連等分，黃芩倍之，凡用藥補，即用各方之生數，理中丸建中
湯是也，瀉即用各方之成數，七宣丸七聖丸是也。

  ==中標題==  問兩手寸關弦疾脾弱火勝木旺土虧金爍當作何治

答曰：不從標本從乎中治也，木，標也，土，本也，火中也，爍金虧土旺木者，皆
火也，仲陽安神丸主之，山藥門冬益金之氣，金氣勝則木自平，凝水石牙硝，火中
添水使變為濕熱也，濕熱者，季夏之令也，非上而何故，用硃砂以墜火下行，是已
將退與子權，行濕令也，是以弦得除而土自王也，秋喘加人參與丹砂等，夏則不加
，養氣者加沉香，欲發汗者臨臥先服白粥一盃，後藥之則汗也，寒熱神少，振搖，
小便淋或多或少，大便走，完穀不化，口乾舌縮，唇吻有瘡，心下痞，大渴引飲，
惡乾喜濕，目花，四肢無力，怠墮嗜臥，食不入，皮膚燥澀，面色黧黑，肌肉銷鑠
，胸腹中急，額上汗出，此法泄火益濕補氣，脈弦浮沉同治，氣不化，小便不利，
濕潤肌滑，熱蒸陰少，氣不化。

氣走，小便自利，燥肌燥澀，為迫津液不能停，离硃丹主之，弦數者，陽陷於內，
從外而之內也，弦則帶數，甲終於甲也，緊則帶洪，壬終於丙也。

若弦虛則無火，細則無水，此二脈從內之外也，不宜离硃丹。

泄瀉壬血，火（子能令母實，乘所勝也）。

土（火令逆行而土虛，土虛則長夏不至，難經曰：虛則補其母，經曰：資其化源，
當瀉火于火中）。

木（併火之勢剋脾侮金，當金中瀉火），侮所不勝（弦欺），金補土是也。

（右寸顯弦數脈是東方，實乃乘子勢也，既瀉其火，木自虛矣，以寒藥瀉火，是補
北方水也。）

（木既乘火勢而來侮金，當金中瀉火，火退則木無所主而自退也，是實則瀉其子）
，水。

  ==中標題==  六月大熱之氣反得大寒之病氣難布息身涼脈遲二三至何以治之

答曰：病有標本，病為本，令為標，用寒則順時而失本，用熱則從本而逆時，故不
從標本而從乎中治，中治者，用溫也，然則溫不能救大寒之病，用薑附則不可，若
用薑附似非溫治之，不然，衰其大半乃止，脈反四至，餘病便天令治之，足矣，雖
用薑附是亦中治也，非溫而何？經曰：用熱遠熱，雖用之不當，然勝主可化，亦其
理也。

秋溫，桂枝，冬熱，乾薑附子，春涼，麻黃，夏寒，黃連大黃。

東南二方用麻黃，謂開腠理發汗也，西北二方用桂枝，謂閉腠理止汗也。

表，實麻黃湯，虛桂枝湯。

中，實調胃承氣湯，虛小建中湯。

沉，實大承氣湯，虛四逆湯。

  ==中標題==  素問欬論一十一論各隨藏府湯液之圖

欬：

久欬不已，三焦受之，其狀欬而腹滿不欲食，餘此皆聚於胃，關於肺，使人多涕唾
，面浮腫氣逆也，錢氏異功散。

肝，小柴胡湯，（膽經膽汗），黃芩加半夏生薑湯。

心，桔梗湯，（小腸失氣），芍藥甘草湯。

脾，升麻湯，（胃吐虫出）烏梅丸。

肺，麻黃湯，（大腸遺矢）赤石脂禹餘糧桃仁湯不止，豬苓湯分水。

腎，麻黃附子細辛湯，（膀胱遺溺），茯苓甘草湯。

五藏低，六府高，藥不爾。

  ==中標題==  素問五藏瘧證湯液之圖

肝，令人色蒼蒼然太息，其狀若死者，四逆湯通脈四逆湯。

心，令人煩心，甚欲得清水，寒多不甚熱，桂枝黃芩湯。

脾，令人寒中痛，熱則腸中嗚，嗚已汗出，小建中湯芍藥甘草湯。

肺，令人心寒，寒甚熱，熱則善驚，如有見者，桂枝加芍藥湯。

腎，令人洒淅腰脊痛，宛轉大便難，目眴眴然手寒，桂枝加當歸芍藥湯。

胃，令人且病善飢而不能食，食而脹滿腹痛，理中湯丸。

瘧之為病，以暑舍於榮衛之間，得秋之風寒所傷而後發，亦有非暑感冒風寒而得之
者，邪並於陽則發熱，冰水不能涼，邪並於陰則發寒，湯火不能溫，並則病作，離
則病止，作止故有時，在氣則發早，在血則發晏，淺則日作，深則間日，或在頭項
，或在背中，或在腰脊，雖上下遠近之不同，在太陽一也，或在四肢者，風淫之所
及，隨所傷而作，不必盡當風府也，先寒而後熱者，謂之寒瘧，先熱而後寒者，謂
之溫瘧，二者不當治水火，當從乎中治，中治者，少陽也，渴者，燥勝也，不渴者
，濕勝也，瘧雖傷暑，遇秋而發，其不應也，秋病寒甚，太陽多也，冬寒不甚，陽
不爭也，春病則惡風，夏病則多汗，汗者，皆少陽虛也，其病隨四時而作，異形如
此，又有得之於冬而發之於暑，邪舍於腎，足少陰也，有藏之於心內，熱蓄於肺手
太陰也，至於少氣煩冤，手足熱而嘔，但熱而不寒，謂之痹瘧，足陽明也，治之柰
何？方其盛矣，勿取，必毀，因其衰也，事必大昌，治法，易老瘧論備矣。

  ==中標題==  治當順時

夏天氣上行，秋天氣下行，治者當順天道，謂如先寒後熱，太陽陽明病，白虎加桂
也，此天氣上行宜用之，若天氣下行則不宜瀉肺，宜瀉相火命門則可矣，亦有內傷
冷物而作者，當先調中，後定瘧形，治隨應見，乃得康寍，亦有久而不差者，當求
虛實，以脈為期，虛補實瀉，可使卻疾，此之謂也。

  ==中標題==  素問六經瘧候湯液之圖

足瘧經。

太陰（令人不樂，好大息，不嗜食，多寒熱，汗出，病至則善嘔，嘔已乃衰，小建
中湯異功散）。

太陽（令人腰痛頭重，寒從背起，先寒後熱，熇熇暘暘然，熱止汗出難已，羌活加
生地黃湯，小柴胡加桂湯）。

陽明（令人先寒洒淅洒淅，寒甚久乃熱，熱去汗出，喜日月光，火氣乃快然，桂枝
二，白虎，黃芩芍藥加桂湯）。

少陰（令人悶，嘔吐甚多，寒熱，熱多寒少，欲閉戶調而處，其病難已，小柴胡半
夏湯）。

厥陰（令人腰痛，少腹滿，小便不利如癃伏，非癃也，數便意，恐懼氣不足，腹中
悒悒，四物玄胡苦楝附子湯）。

少陽（令人身體解亦，寒不甚，熱不甚，惡見人，見人心惕惕然，熱多汗出甚，小
柴胡湯）。

  ==中標題==  問素問難經銅人經絡所病各異者如用鍼當從何法

答曰：素問者，從天之六氣言也，難經者，從地之血脈言也，銅人者，從經言人也
，從天而言，先氣而後血，從地而言，亦先氣而後血，從人而言，在天地之間，從
地之病而言，即地中之氣病，故血從而病也，從天而言，先是動後所生，從地而言
，亦先是動而所生之病後也。

  ==中標題==  問寒病服熱藥而寒不退熱病服寒藥而熱不退其故何也

啟玄子云：熱不得寒，是無水也，寒不得熱，是無火也，寒之不寒，責其無水，熱
之不熱，責其無火，經云：滋其化源，源既已絕，藥之假不能滋其真水火也。

  ==中標題==  疾有自誤

或始不早治，日數久淹或困乃求醫，法不及用，病勢已盈，豈為天命。

  ==中標題==  病有變怪（仲景平脈法第二）

及診得脈形證相應，因與服湯食，頃變大吐下腹痛，是為變怪，或有舊時服藥，今
乃作發，是亦謂之災怪耳。

  ==中標題==  喘論（此論當以經言，邪氣盛則實，斷之）

華佗云：盛而為喘，減而為枯，故活人亦云：發喘者，氣有餘也，凡看文字，須得
會得本意，盛而為喘者，非肺氣盛也，喘為肺氣有餘者，亦非氣有餘也，氣盛當認
作氣衰，有餘當認作不足，肺氣果盛又為有餘則當清肅下行而不喘，以其火入於肺
，衰與不足而為喘焉，故言盛者，非言肺氣盛也，言肺中之火盛也，言有餘者，非
言肺氣有餘也，言肺中之火有餘也，故瀉肺以苦寒之劑，非瀉肺也，瀉肺中之火，
實補肺氣也，用者不可不知。

  ==中標題==  桔梗枳殼湯

活人書言：治痞當知是痞宜先用桔梗枳殼湯，非用此以治心下痞也，審知錯下必成
痞證，是氣將陷而遏於胸中，故先用此使不致於痞也，若已成痞而用此，則失之晚
矣，不惟不能消痞，胸中之氣反病矣，先之一字，預早之意也，先用枳殼湯，若不
應，後以仲景痞藥治之則可，若執枳殼湯以治痞，其害亦深矣，先之一字，不可不
知也。

  ==中標題==  尋衣撮空何藏所主

尋衣撮空，許學士說：作肝熱風淫末疾，故手為之尋衣撮空，此論雖然，莫若斷之
為肺熱似為愈矣，其人必語妄言，經曰：肺入火為言，兼上焦有疾，肺必主之
，手經者，上焦也，二者皆當其理，果何如哉？天地互為體用，此肺之體，肝之用
，肝主諸血，血者，陰物也，此靜體，何以自動？蓋肺主諸氣，為氣所鼓舞，故靜
得動，一者說肝之用，一者說肺之體，此天地互為體用，二者俱為當矣，是知肝藏
血，自寅至申，行陽二十五度，諸陽用事，氣為肝所使，肺主氣，自申至寅，行陰
二十五度，諸陰用事，血為肺所用。

  ==中標題==  三法五治論

若五治不分，邪僻內作，工不能禁，夫治病之道，有三法焉，初中末也。

初治之道，法當猛峻者，謂所用藥勢疾利猛峻也，緣病得之新暴，感之輕得之重，
皆當以疾利猛峻之藥急去之。

中治之道，法當寬猛相濟，為病得之非新非久，當以緩疾得中之養正去邪相兼濟而
治之，養正去邪者，假令如見邪氣多正氣少，宜以去邪藥多正氣藥少，凡加減藥法
如此之類，更以臨時對證消息增減用藥，仍依時令行之，無忌也，更加鍼灸，其效
甚速。

末治之道，法當寬緩寬者，謂藥性平善，廣服無毒，惟能養血氣安中，蓋為病證已
久，邪氣潛伏至深，而正氣微，治故以善樂廣服養正多而邪氣自去，更加以鍼灸，
其效必速，夫療病之道有五治法焉，和取從折屬也。

  ==中標題==  一治各有五五五二十五治如火之屬衰於戌金之屬衰於辰是也

一治曰和，假令小熱之病，當以涼藥和之，和之不已，次用取，二治曰取，為熱勢
稍大，當寒藥取之，取之不已，次用從，三治曰從，為勢既甚，當以溫藥從之，為
藥氣溫也，味隨所為，或以寒因熱用，味通所用，或寒以溫用，或以發汗之不已，
又再折，四治曰折，為病勢極甚，當以逆制之，逆制之不已，當以下奪之，下奪之
不已，又用屬，五治曰屬，為求其屬以衰之，緣熱深陷在骨髓間，無法可出，鍼藥
所不能及，故求其屬以衰之，緣屬之法，是同聲相應，同氣相求，經曰：陷下者，
衰之，夫衰熱之法，同前所云：火衰於戌，金衰於辰之類是也，如或又不已，當廣
其法而治之，譬如孫子之用兵，若在山谷，則塞淵泉，在水陸，則把渡口，在平川
廣野，當青野千里塞淵泉者，刺俞穴，把渡口者，奪病發時，前青野千里者，如肌
羸瘦弱，宜廣服大藥以養正，夫病有中外，治有緩急，在內者，以內治法和之。

氣微不和以調氣法調之，在外者，以外治法和之，其次大者，以平氣法平之。

盛甚不已，則奪其氣，令其衰也，故經曰：調氣之方，必別陰陽，定其中外，各守
其鄉。

內者內治，外者外治，微者調治。

其次平治，盛者奪之，汗者下之。

  ==中標題==  面部形色之圖

　察色分位　坤胃（遺散至腎死）　兌肺　乾大腸（遺散至肝死）　

額　　　　离心　　　　　　　　　　坎腎頤　

　精明五色　巽膽（遺散至脾死）　震肝　艮小腸（遺散至肺死）。

  ==中標題==  天元圖

七十四難曰：從其首，繫其數。

問象　在表　　　　　　　　　　五化疊元　　　　　　　　　　以應望聞

肝青（大敦木井）臊（白泉水合）酸（中封金經）呼（太衝土俞）泣（行間火榮）
。

心赤（少府火榮）焦（少衝木井）苦（少海水合）言（靈道金經）汗（神門土俞）
。

脾黃（太白土俞）香（太陰火榮）甘（隱白木井）歌（陰靈泉水合）涎（商丘金經
）。

肺白（經渠金經）腥（大淵土俞）辛（魚際火榮）哭（少商木井）涕（天澤水合）
。

腎黑（陰谷水合）腐（復溜金經）鹹（太谿土俞）呻（然谷火榮）液（湧泉木井）
。

  ==中標題==  地元圖

六十八難曰：元證脈合，腹生五象。

井（心下滿）　膽（元證）　　身熱　體重（節痛）喘嗽（寒熱）逆氣（泄）　

榮（身熱）　　心下滿（小腸）元證　體重　　　　寒熱　　　　逆氣　

俞（體重節痛）心下滿（胃）　身熱　元證　　　　寒熱　　　　逆氣　

經（喘欬寒熱）心下滿（大腸）身熱　體重　　　　元證　　　　逆氣　

合（逆氣而泄）心下滿（膀胱）身熱　體重　　　　寒熱　　　　元證　

假令膽病善潔，面青善怒（元證）得弦脈（脈合），又病心下滿（當刺膽井），如
見善潔面青善怒，脈又弦，又病身熱（當刺膽榮），又病體重節痛（當刺膽俞），
如見善潔面青善怒，脈又弦，又病喘咳寒熱（當刺膽合），餘經例倣，此假令肝經
淋溲，便難轉筋，春刺井，夏刺榮，秋刺經，冬刺合。

  ==中標題==  人元例

六十五難說合，七十三難說榮，在經木火土金水，再分七象以應切脈，獨包七法，
有陰陽，配合，父子，兄妹，接經，平經說象，拔源。

  ==中標題==  陰陽例

陰陽者，子午也，謂榮合水火之稱，名曰陰陽也，十二經皆有之，或感得父氣，或
感得母氣而病焉，子午者，乾坤也，乾坤包六子，六子附乾坤也，故七十難云：春
夏各致一陰，秋冬各致一陽，春夏刺井榮，秋冬刺經合，是各致一陰一陽之義，亦
謂井經近乎子午，然當微瀉其井，大瀉其榮，微補其經，大補其合，或補瀉反作，
是寒則留之，熱則疾之，故微大補瀉以應春食涼，夏食寒，秋食溫，冬食熱，假令
膽病善潔，面青善怒，脈得浮之實大，沉之損小，是感得父氣為陽中之陽，當於本
經中瀉火補水，卻得浮之損小，沉之實大，是感得母氣為陰中之陽，當於本經中瀉
水補火。

  ==中標題==  配合例

七十七難曰：上工治未病者，見肝之病，則知肝當傳於脾，故先實其脾氣，無令受
肝之邪氣也，假令見肝病，欲實其脾者，先於足太陰經中補土字一鍼，又補火字一
鍼，後於足厥陰肝經內瀉木字一鍼，又瀉火字一鍼。

  ==中標題==  子母例

假令見肝病，滿悶淋溲，便難轉筋，又見心病，煩心心痛，掌中熱而噦，當於足厥
陰肝經內木火二字各一鍼。

  ==中標題==  兄妹例（已上子母兄妹名曰四針象）

假令見足厥陰肝之經太過，又兼見膽之證太過，是為兄妹，當瀉肝經內木火二字各
一針，又瀉膽經內木火二字各一針，此五法乃人元法也。

  ==中標題==  接經（手足經同）

內經曰：留瘦不移節而刺之，使十二經無過絕，假令十二經中是何經略不通行，當
刺不通行凝滯經，俱令接過節，如刺之，無問其數，以平為期，如諸經俱虛，補十
二經，如諸經俱實，瀉十二經，補當隨而濟之，瀉當迎而奪之。

  ==中標題==  平經說象（七十九難）

為見諸經中，無過與不及之病而有病。

八十難曰：有見如入，謂左手見氣來至，乃內鍼針入，見氣盡，乃出鍼，非用迎隨
補瀉之法，不虛不實，不虛謂真氣未虛，不實謂邪氣未實，以此故自取其經施其法
也。

  ==中標題==  拔源例

假令鍼本經病了，又於本經原穴亦鍼一針，如補肝經原穴上補一鍼，如瀉肝經來亦
於肝經原穴上瀉一鍼，如餘經有補瀉，鍼畢放此例亦補瀉各經原穴。

  ==中標題==  接經　補遺

又補其母，亦名隨而濟之，又瀉其子，亦名迎而奪之，又隨呼吸出內，亦名迎隨也
。

兩痛，少陽丘虛。心痛，少陰太谿（並湧泉足厥陰原穴）。腰痛，崑崙委中出血
。喘滿痰實如膠，太谿，嘔噦無度，手厥陰大陵。頭痛，手足太陽原，熱無度，不
可止陷谷出血。

小腸疝氣痛，足厥陰大衝。百節痠疼，實無所知，三稜刺絕骨出血。

婦人血不止，刺足太陰井。喉閉，手足少陽井（並少商手足太陰井）。大煩熱不止
，晝夜無力，刺十指間出血，謂八陽大節眼，發睛欲出，亦須大刺。目痛大眥痛，
刺太陽井。頭中痛不可忍，卒疝痛，婦人陰中痛，皆刺足厥陰井。目痛小眥痛，刺
少陽井。心痛脈沉腎原穴。脈弦肝原穴。濇脈肺原穴。緩脈脾原穴。身之前足陽明
原穴。身之後足太陽原穴。身之側足太陽原穴。灸，一身之內，分為八方（臍已上
至鳩尾，以年為壯，大椎已下至腰中，以年為壯），手足四分，自並為一榮，為二
至，合為五之類，自膽中分四向，如並榮數倍之，百會為一分，亦如膽中法，凡欲
灸者，先診其脈，若浮者，不可灸，灸之必變。

月晦前後各二日屬坤　為癸乙　月缺　無瀉　

月望前後各二日屬乾　為甲壬　月滿　無補　

初三日至上弦　　　　屬震仰盂　　　為庚　

上弦日至月望　　　　屬兌上缺　　　為丁　

月望日至下弦　　　　屬巽為風　　　為辛　

下弦日至月晦　　　　屬艮納雨　　　為丙

  ==中標題==  天元圖

七十四難曰：從其首，繫其數，間象，在表，五化疊元，並見前圖（拾遺）。夫天
元法者，謂之五化疊元，當從其首，繫其數，首者，寅方春也，在人為肝，是從東
方，順天輪數至所主之處，計從幾數，卻於所受病一方倒疊回去，數至依前數盡處
，便於元受病一方穴內瀉所止之方來路穴也，不得於所主之方內經中瀉之，勿誤。

假令病者聞香臭二者，心主五臭也，入脾為香臭，從東數至所主之處，所主五臭者
，心也，東一南二，計得二數，卻當於受病之方，倒疊回去，脾一心二，元數二也
，是數至心，心者，榮火也，當於受病之方內瀉榮火，是脾經瀉火都是也，或曰：
何以倒疊數，對曰：此從地出為天輪所載，右遷於天，不當於所顯之虛治之，此舟
行岸移之意也。

  ==中標題==  地元圖

六十八難曰：元證脈合，復生五象。

在表間象以應望聞（及肝膽名五法）並見前圖。

人元法例（前圖已載七象七法見前人元例後），並見前圖。

  ==中標題==  大接經從陽引陰

足太陽膀胱經之脈，出於至陰小指外側，去瓜甲角如韭葉，為井金，足小指之端也
（十呼）。

足少陰腎之脈，湧泉足心也，起於小指之下斜趣（三呼）。

手厥陰心包脈，其真者，循中指出其端，去瓜甲如韭葉，陷中為井，中衝穴也，其
支者，別掌中循小指次指出其端。

手少陽三焦之脈，起於小指次指之端，去瓜甲角如韭葉，為井（三呼）。

足少陰膽之脈，出於竅陰，小指次指之端，去瓜甲如韭葉，為井，其支者，上入大
指岐骨肉出其端，還貫瓜甲出三毛（三呼，二十呼）。

足厥陰之脈，起於大指之端，入聚毛之際，去瓜甲如韭葉，為井，大敦穴也，及三
毛中（十呼六呼）。

手太陰肺之脈，起於大指之端，出於少商大指內側也，去瓜甲如韭葉，為井，其支
者，出次指內出其端。手陽明大腸之脈，起於大指次指之端，入次指之內，去瓜
甲角如韭葉，為井（一呼），中指內交（三呼）。

足陽明胃之脈，起於大指次指之端，去瓜甲如韭葉，為井，其支者，大指間出其端
（一呼）。

足太陰脾之脈，起於足大指端，循指內一側，去瓜甲角如韭葉，為井，隱白也（十
呼）。

手少陰心之脈，起於小指內出其端，循指內之端，去瓜甲角如韭葉，為井（三呼
）。

手太陽小腸之脈，起於小指之端，循指之端，去瓜甲一分，陷中為井（五呼）。

  ==中標題==  大接經從陰引陽

手太陰肺之脈，起於大指端，出於少商大指內側也，去瓜甲角如韭葉，為井，其支
者，出次指內出其端。

手陽明大腸之脈，起於大指次指之端，入次指內側，去瓜甲如韭葉，為井（一呼）
。

足陽明胃之脈，起於大指次指之端，去瓜甲如韭葉，為井（一呼），其支者，大指
出其端。

足太陰脾之脈，起於足大指端，循指內側，去瓜甲角如韭葉，為井，隱白也。

手少陰心之脈，起於小指內出其端，循指內之端，去瓜甲角如韭葉，為井。

手太陽小腸之脈，起於小指之端，去瓜甲下一分陷中，為井。

足太陽膀胱之脈，出於至陰，小指外側，去瓜甲角如韭葉，為井金，足小指之端也
。

足少陰腎之脈，起於小指之下，為井，湧泉穴也。手厥陰心包之脈，其直者，循中
指出其端，去瓜甲角如韭葉，陷中為井，中衝穴也，其支者，別掌中，循小指次指
出其端。

手少陽三焦之脈，起於小指次指之端，去瓜甲角如韭葉，為井。

足少陽膽之脈，出於竅陰，足小指次指之端，如韭葉，為井，其支者，上入大指岐
骨內出其端，還貫瓜甲出三毛。

足厥陰肝之脈，起於大指之端，入聚毛之際，去瓜甲如韭葉，為井，大敦及三毛中
（六呼）。

凡此大接經從陰引陽，從陽引陰。

東垣二十五論後錄。



  ==中標題==  諸經頭痛

陽明頭痛，自汗發熱，白芷。

少陽頭痛，脈弦，往來寒熱，柴胡。

太陽頭痛，惡風惡寒，川芎。

太陰頭痛，痰實體重，腹痛，半夏。

少陰頭痛，手三陰三陽經不流行而足寒逆，為寒厥頭痛，細辛。

厥陰頭痛，項痛，脈微浮緩，欲入太陽，其疾痊矣，然而亦當用，川芎。

氣虛頭痛，黃耆；血虛頭痛，當歸。

諸氣血俱虛頭痛，黃耆當歸。

傷寒頭痛（無汗，麻黃湯，有汗，桂枝湯）。

太陽經所發，陽明頭痛，白虎湯。

少陽頭痛，柴胡湯。

太陰頭痛（脈浮，桂枝湯，脈沉，理中湯）。

少陰頭痛（脈沉微熱，麻黃附子細辛湯）。

厥陰頭痛（外傷本經，桂枝麻黃各半湯）。

嘔而微吐水（吳茱萸湯，內亦病也）。

易老曰：非白朮不能去濕，非枳實不能消痞，非天雄不能補上焦之陽虛，非附子不
能補下焦之陽虛。

治目不能遠視能近視，或亦妨近視，或脈風成癘，地芝元主之：

生地黃（爆乾四兩），天門冬（湯炮去心），枳殼（麵炒去穰二兩），甘菊花（未
開者秤二兩）。

右為細末，煉蜜丸如梧桐子大，如能飲食，茶清湯下，不能飲食，溫酒下，食後改
熟地黃亦可（此說亦見病機氣宜目門下亦有）。

治目不能近視反能遠視，服局方定志丸。

目能遠視，責其有火，不能近視，責其無水，法當補腎；目能近視，責其有水，不
能遠視，責其無火，法當補心，補腎補足少陰，補心補手少陰，補腎六味地黃丸加
牡蠣，補心定志丸加茯苓。

不能近視晨服地黃丸，不能遠視臥服定志丸，手足少陰經。

治精滑久不愈，固真丸：

單牡蠣，不以多少，砂鍋子內煆，醋淬七遍為末，醋糊為丸如梧桐子大，每服五十
丸，空心鹽湯下。

六脈俱弦，指下又虛，脾胃虛弱痛也，食少而渴不已，心下痞，腹中痛，或腹中狹
窄如繩束之急，小便不利，大便不調，精神短少，此藥專治，大渴不止，腹中窄狹
，所食減少，大有神效：

白茯苓（去皮），陳皮（去白），人參，生薑（先用滾湯掠過，焙乾各秤一兩），
秋時減薑一半，如脈弦或腹中急甚加甘草（三錢）。

右同為末，煉蜜為丸如彈子大，每服一丸，白湯化下，食前空心，細嚼白湯送下亦
可，忌生冷硬物及怒發思慮過節。

六脈沉緊，按之不鼓，膀胱勝小腸也，或瀉利不止而腹脹，或純便血赤血，或雜膿
血便雖多而不渴，精神短少，或面白脫色，此失血之故，或面黃而氣短，此元氣損
少之故，且小腸者，手太陽經丙火也，膀胱者，足太陽經壬水也，是壬水來丙小腸
之位，小腸為壬所剋而外走也，諸手經短而足經長，兼以五行相剋論之，俱是足經
，此火投於水，大寒之證，宜溫之則愈，其與難經一證，寒熱相反亦名曰小腸瀉，
亦作泄，海藏云：此雜病，火投於水變為寒證，又外傷足太陽膀胱經，左脈俱浮，
表陽之候也，忽變為內寒，亦旺火投盛水，而屈丙就壬，化脈反不浮而微沉，此內
病與外病俱有，此火投水例，非精於脈診者，孰能知之？

薑附赤石脂硃砂丹：

生附子（半兩），生乾薑（半兩不炮），硃砂（一兩另炒），赤石脂（一兩半水飛
）。

右為細末，酒糊丸如黑豆大，每服十五丸至二三十丸，米飲湯下，茯苓煎湯下尤妙
。

東垣云：因看盧氏醫鏡，見此一藥，味數分兩同，惟丹砂用伏火者及治病有差，所
治者小便數而不禁，怔忡多忘，魘夢不已不同耳，見其不同，審而詳之，乃得此之
治法不差且泛舉之，經言：腎主大小便，肝主小便淋溲，難經云：小腸為赤腸，是
面赤色及便溺赤色者，皆出心與小腸，南方赤色顯於外也，經言：下焦如瀆者，正
謂大小便也，大便為陰為有形，乃下焦之下者也，腎藏病為腎主大便，不言大腸者
，明子行父之道，小便為氣所化，乃下之高者也，謂肝主小便淋溲，亦是子行父道
，為府病，諸氣化者皆府諸有形，血化者皆藏病所主，此府言膀胱病二證俱在下焦
，則同染有形無形及在府在藏有殊，俱是丹田衰敗，不言及心火者，以其相火化行
君之令故也，細分之，則膀胱壬水勝丙小腸者，是不傳入陰，故洩血，洩血利不禁
為有形質病，且不傳陰，則陰不病，何為有形病，此為陰之體也，為府之用也，天
地陰陽互為體用，以斯可見，是明五藏為六府所用，六府為五藏所用，明矣，是有
形皆為傳陰也，夫小便不禁，是膀胱不約，為遺溺，此不傳陰也，是丹田胞絡受寒
，為壬所剋，大抵諸府皆盛，有形物有形病者在府，責其所來皆在藏也，用伏火丹
砂者，去其寒性耳，治法同者，以其俱在下焦，補諸形火，在胞絡耳，以其胞與腎
相對，有渠相通故也，腎主大便，肝主小便，所治安得不殊，經曰：腎肝同歸一治
，經又云：少陽主骨所生病，膀胱卻主節所生病，亦可知也，小便不禁，茯苓湯下
，大便有病，米飲湯送下，凡藏府之秘，不可一例治，有虛秘，有實秘，實秘者，
能飲食小便赤，麻仁丸七宣丸之類主之，胃虛而秘者，不能飲食，小便清，厚朴湯
主之：

厚朴（生薑製），白朮（五兩），枳實（麥皮炒一兩），陳皮（三兩），甘草（炙
三兩），半夏（三兩）。

右為麤末，每服五錢，水一盞半生薑五片棗三枚煎至一盞，空心服。

實秘者，物也，虛秘者，氣也。

脈中少有力浮則似止，胸中元氣不及也，加

人參，五味子，麥門冬，益智仁，沉香，丁香，川芎，白荳蔻。

氣血弱者，不可服枳穀以損其氣也；氣血盛者，不可服丁香以盛其益氣也。

脈弦而虛，不可損氣；脈大而實，不可益氣。

氣虛則生脈散；氣實則三才元。

地之濕氣，感則害人皮肉筋脈，內托散主之，以其外受也；膏梁之變，足生大丁，
辛甘之過也，七聖散主之，以其內發也（去桂加當歸），瘡腫消者，生薑自然汁調
輕粉塗之，諸瘡有惡肉者，膏藥內火巴豆雄黃少許，不傷良肉，止去惡肉，不惟惡
瘡，若癰疽有死肉不能去者，巴豆霜上之，深則之，淺則乾摻之，以膏藥護之大
效。

上焦熱：梔子，黃芩，黃連，經云：無陽則陰無以生，無陰則陽無以化。

中焦熱，下焦熱：小便不利，芍藥，黃柏，大黃，又云：膀胱者，津液之府，氣化
則能出矣。

上焦寒：陳皮，厚朴。中焦寒：大小便通，藿香，白芷，有一身盡熱。

下焦寒：乾薑，丁香，肉桂，附子，沉香，有一身盡寒。

  ==中標題==  大頭痛論

夫大頭痛者，雖為在身在上，熱邪伏於巳，又感天地四時非節瘟疫之氣所著，所以
成此疾至於潰裂膿出而又染他人，所以謂之疫癘也，大抵足陽明邪熱大甚，資實少
陽相火為之熾，多在少陽或在陽明，甚則逆傳太陽，視其腫勢在何部分，隨其經而
取之，濕熱為腫，木盛為痛，此邪發於首，多在兩耳前後，所先見出者為主，為根
治之，宜早藥不宜速，恐過其病，上熱未除，中寒已作，有傷人命矣，此疾是自內
而之外也，是為血病，況頭部受邪，現見於無形之處，至高之分，當先緩而後急，
先緩者，謂邪氣在上，所著無形之分，既著無形，所傳無定，若用重劑大瀉之，則
其邪不去，反過其病矣，雖用緩藥，若急服之，或食前或頓服，咸失緩之體，則藥
不能騰升徐潰無形之邪，或藥性味形狀擬象服餌，皆須不離緩體，及寒藥或炒或酒
浸之類，皆是也，後急者，謂前緩劑已經高分瀉邪氣入於中，是到陰部入於中，染
於內之有形質之所，若藥不速去，反損陰分，此中治卻為客熱所當急也，治客以急
，此之謂也，治主以緩，先緩謂也，謂陽邪在上，陰邪在下，各為本家病，不從先
後，錯其緩急，不惟不能解其紛而復致其亂矣，此所以治主當緩，治客當急，謂陽
分受陽邪，陰分受陰邪者，主也，陽分受陰邪，陰分受陽邪者，客也，凡所謂急者
當急去之，此治客以急也，假令少陽陽明之為病，少陽者，謂邪出於耳前後也，陽
明者，首面大腫也，先以黃芩黃連甘草，通炒剉煎，少少不住服呷之，或一劑畢，
再用大黃或酒浸或煨，又以鼠粘子新瓦上炒，咀，煎成去柤，納芒硝各等分，亦
時時呷之，食後用，徐得微利並邪氣已，只服前藥，如不已，再服後藥，依前次第
用之，取利已卻止，如陽明渴者加石膏，少陽渴者加栝蔞根湯，陽明行經加升麻葛
根芍藥之類選而加之，太陽行經加羌活荊芥防風之類選而加之，並與上藥相合用之
，不可獨用，散者散也，此一節亦見病機氣宜，治洪長浮三脈，風癇驚癇，發狂惡
人與火者，灸第三第九，服局方妙香丸，以鍼投眼子透令水內少浸，少時服之
，如本方法。治弦細緩三脈，諸癇似狂，李和南五生丸，大凡治雜病，先調其氣，
次療諸疾，無損胃氣，是其要也，若血受病，亦先調氣，謂氣不調則血不行，又氣
為之綱夫也，夫不唱婦不隨也，如婦人病經，先柴胡以行經之表，次四物以行經之
裏，亦先氣而後血也，不能飲而渴，不能食而小便黃或澀，皆因胃氣虛而生熱，有
形之物不入，火炎上而渴，入就癸而化，所以小便黃赤如棗汁，法當補胃，以錢仲
陽白朮散乾葛木香藿香等藥治之。

上焦渴，小便自利，白虎湯。

中焦渴，大小便不利，調胃承氣湯。

下焦渴，小便赤澀，大便不利，大承氣湯。

  ==中標題==  有六經發渴各隨經藥治之

表熱惡熱而渴者，白虎湯。

皮膚如火燎，而以手重取之，不甚熱者，肺熱也，或目白睛赤，煩燥引飲，單黃芩
一物。

兩肌熱，脈浮弦者，柴胡飲子。

一身熱，或日晡潮熱，皆血熱也，四順飲子。

夜則行陰，若發熱者，血熱也，四順飲桃仁湯選而用之，當視其由表入裏，腹痛血
刺，腹痛中無轉失氣之類，晝則明了，夜則語，熱入血室，無犯胃氣及上三焦不
治自愈，若甚，則四順飲子桃仁承氣湯證相似，當下者用之。

寅申發熱，兩不盛，亦為柴胡證。

表裏內外俱熱者，大柴胡湯。

畫則行陽氣也，柴胡，夜則行陰血也，四順，治項後側，少陽經中疙瘩不變，肉色
不問大小及月日深遠，或有赤硬腫痛：

生山藥（一挺去皮），蓽麻子（二箇去殼）。

右二味研勻，攤帛上貼之如聖。

兩手大熱為骨厥，如在火，可灸湧泉三壯或五壯立愈。

治刃及腳膝生瘡，局方虛損門黃耆丸服之則愈，定癰疽死之地方。

一伏兔，二腓，三背，四五藏俞，五項上，六腦，七髭，八鬢，九頤。

  ==中標題==  問三焦有幾（血海異同）

手少陽三焦之經，起於小指次指之外側出其端，終於目銳眥，足少陽膽之經，起於
目銳眥，終足大指三毛。頭至心為上焦，心至臍為中焦，臍至足為下焦，此又足太
陽之別也，又靈樞云：臍下膀胱至足為足三焦，右手尺脈為命門，包絡同胗，此包
絡亦有三焦之稱，為命門之火遊行於五藏之間，主持於內也，手三焦主持上也，足
三焦主持下也，上中下三焦通為一氣，衛於身也，為外護既已，頭至心，心至臍，
臍至足為狀也，呼為三焦，有名也，以為無狀可呼，經云：三焦者，水穀之道路也
，卻是有形狀，何以然，上焦者，主內而不出，中焦者，主腐熱水穀，下焦者，主
出而不納，故經曰：上焦如霧，中焦如漚，下焦如瀆也，手經者，主持上也，足經
者，主持下也，命門者，主持中也，為衛者，護持外也，三焦元氣為父之氣散也，
包絡相從母也，並行而不相離，母之元氣也，故俱會於胸中，經云：膻中之分，父
母居之，氣之海也，如天地之尊，不係五形清邪中於上焦，名曰潔也，頭痛項強，
腰脊痛，濁邪中於下焦，名曰渾也，陰氣為慄，便溺妄出，表虛裏急，上焦下焦與
中焦相混，上焦怫鬱，藏氣相薰，中焦不治，胃氣上衝，榮衛不通，血凝不流，若
衛氣前通者，小便赤黃，與熱相搏，因熱作使游於經絡，出入藏府，陰氣相通，陽
氣後微，陰無所使，客氣內入，嚏而出之，聲溫（音兀）咽塞，寒厥熱壅，必然下
血，陰陽俱厥，脾弱液下，下焦不闔，清便下重，便數而難，臍腸湫痛，命將難全
，此命門之脈診在右手尺也，經曰：五藏不和，五液注下，當闔不闔，便溺俱脫，
生氣絕矣，所以腹臍湫痛也，故曰：命將難全，前三焦自外而入，後三焦自內而出
，如霧不散而為喘滿，此出而不內也，漚不利而為留飲，留飲不散，久為中滿，上
不能內，下不能出也，瀆不利而為腫滿，此因上內而下不出也，此三焦之所不歸也
，三焦有藏而無府，在內則游行，是在血也，在外則固護，是在氣也，上焦如霧者
，氣也，下焦如瀆者，血也，中焦者，氣血分之也，下焦在臍下膀胱上口，主分別
清濁，出而不內，即傳道也，治在臍下，名曰三焦，其府在氣衝中，又云：有藏無
府，成氏云：血室者，血之所居也，榮衛停止之所，經脈流會之處，衝脈是矣，衝
者，奇經之一也，起於腎，下出於氣衝，並足陽明經夾臍上行至胸中而散為諸經之
會，啟玄子云：衝為血海，諸經朝會，男子則運而行之，女子則停而止之，皆謂之
血室，內經曰：任脈通，衝脈盛，男既運而行，女既停止，故運行者，無積而不滿
也，停止者，有積而能靜也，不滿者，陽也，氣也，能滿者，陰也，血也，故滿者
以時而溢，為之信有期也，溢動也，乾道成男，坤道成女，故運行者，陽之象也，
停止者，陰之象也，氣血榮衛，男女皆有，內外諧和，其脈同，診脈者，血之府也
，故為氣血之先室，為藏物之舍，亦為府也，三焦之府，在氣衝中為男女血海之府
，經又曰：有藏而無府，從無形而言之，有藏有府，從有形而言之也，清邪濁邪所
傷，三焦齊病，亦同兩感，經云：心包絡主之脈，出胸中下膈歷絡三焦，此其所以
相與相火並行，與命門之脈同診於右尺中也。

陳氏五運六氣後有君火二論（即陳蓬運氣圖也）。

  ==中標題==  許先生論關中梁寬甫證

右腋，肺部也，咳而唾血，舉動喘促者，肺胗也，發熱脈數，不能食者，火來刑金
，肺與脾俱虛也，肺脾虛而火乘之，其病為逆，如此者，例不可補瀉，蓋補金則慮
金與火持而喘咳益增，瀉火則慮火不退位而癖反盛，正宜補中益氣湯也，先扶元
氣，少少以治病藥和之，聞已用藥而不獲效，意必病勢苦逆而藥力未到也，當與寬
甫熱論，遠期秋涼，庶就使平復，蓋肺病惡春夏，火氣至秋冬則退也，正宜於益氣
湯中，隨四時陰陽升降浮沉溫涼寒熱，升降浮沉則順之，寒熱溫涼則反之，順其理
，和其氣為治之大方也，及見有證，增損服之，或覺氣壅，間服加減枳朮丸，或有
服間服加減枳朮湯，數月後，庶逆氣稍回，逆氣回則治法可施，但恐已至色青色赤
，脈弦脈洪則無及矣。

近世論醫，有主河間劉氏者，有主易州張氏者，蓋張氏用藥，依准四時陰陽升降而
增損之，正內經四氣調神之義，醫而不知，此是妄行也，劉氏用藥，務在推陳致新
，不使少有怫鬱，正造化新新不停之義，醫而不知，此是無術也，然而主張氏者，
或未盡張氏之妙，則瞑眩之藥，終莫敢投，至失機後時而不救者多矣，主劉氏者，
未悉劉氏之蘊，則劫效，目前陰損正氣，遺禍於後日者多矣，能用二家之長而無二
家之弊，則治法其庶幾乎。

  ==中標題==  論史副使病證

史副使病不見色脈不能解料，然以既愈，復發言之，則亦恐宜取張氏，依準四時陰
陽升降用藥，以扶元氣，庶他日既愈而遂愈也，寬甫病候，初感必深，所傷物恐當
時消導不盡，停滯淹延，變生他證，以至於今，恐亦宜倣劉氏推陳致新之意，少加
消導藥於益氣湯中，庶有漸緩之期也。

圓明膏：太醫王教授傳。

槐英（半斤，河水四斤浸二宿，熬槐英取汁二升），黃連（四兩），川芎，防風（
各一兩），當歸，秦皮（各二兩）。

已上五味，剉如綠豆大，用河水六升浸一宿，熬取汁三升，將槐英柤並此五味柤，
再用水四升熬取二升，通前共五升相合，銅鍋內用木炭文武火熬，入去淨蜜四斤
，淨蜜法取蜜四升，入鍋內微熬，勿令滾，其沬盡浮在面上，急取，下以紙覆蜜
面，候冷取紙，自隨紙去，再溫蜜熱，以綿攄入藥汁，內同煎一時許，入下項飛
石一十三兩。

金星石，銀星石，代赭石，菩薩石，寒水石，紫石英，雲母石（並白礬少許同搗細
），滑石，井泉石，玄精石（各一兩另為細末），黃丹（三兩研令極細）。

已上一十一味相合，再研水飛焙乾，共得一十三兩，研開入藥汁內，又熬一時，入
後淬爐甘石二兩，淬法爐甘石，不以多少，用木炭火煆紅，童子小便醮，再煆紅，
再淬，凡七次，以碎為度，再研水飛焙乾淨秤二兩入藥汁內，又熬一時，入下項藥
，銅綠（半兩研），青鹽（半兩研），雄豬膽（七枚取汁），白丁香（一合水浸，
研取清汁），鷹條（三錢如取上汁用）。

已上藥同熬萬轉成膏，凡熬時，用槐柳枝不住手攪，勿令塵入鍋中，須於淨室內熬
膏，盛入磁器中，假冷，入下項細末藥，不可熱，熱則藥力去矣。

乳香，沒藥，輕粉，蕤仁，杏仁（去皮，各半兩用），牛黃，腦子，血竭，硃砂，
南硼砂（各一錢）。

右件各別研令極細。

珍珠，珊瑚，紫貝，碙砂，石蟹，白礬，綠礬，朴硝（各一錢），盆硝（半錢）。

右用預留元熟清藥汁，同研極細爛，攪入藥中令勻，如常法點之神效。

此事難知集卷下終。
