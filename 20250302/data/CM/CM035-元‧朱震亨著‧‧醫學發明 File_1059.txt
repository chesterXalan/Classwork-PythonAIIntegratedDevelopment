

   35  <>元‧朱震亨著‧‧醫學發明

                               建檔：行政院衛生署中醫藥委員會　何威德技正


  ==大標題==  醫學發明卷一  元  丹溪朱震亨著。

  ==中標題==  膈咽不通并四時換氣用藥法。

黃帝鍼經云：胃病者，腹脹，胃脘當心而痛，上支兩膈咽不通，食飲不下，取
三里。夫咽者，嚥物之門戶也。膈者，上焦胸中心肺之分野，不通者，升降之氣，
上不得交。又云：清氣在下則生飧泄，泄黃如糜，米穀不化者是也。濁氣在上則生
脹，腹中滿不得大便，或大便難，或先結後溏皆是也。濁氣在上當降而不降者
，乃腎肝吸人之陰氣，不得下而反在上也，胃氣逆上，或為嘔，或為吐，或為噦者
，是陰火之邪上衝，而吸入之氣不得入，故食不下也，此皆氣衝之火逆，胃之脈反
上而作者也，清氣在下則生飧泄者，胃氣未病之日，當上行心肺而營經也，因飲食
失節，勞役形體，心火乘於土位，胃氣弱而下陷於陰中，故米毇入而不得升，反降
而為飧泄也。膈咽之間，交通之氣，不得表裏者。皆衝脈上行，逆氣所作也。蓋胃
病者，上支兩膈咽不通，飲食不下，取三里者是也，鍼經云：清濁相干，亂於胸
中，是為大悗，悗者，惑也。氣不交通，最為急證，不急去之，諸變生矣。聖人治
此有要法，陽氣不足，陰氣有餘，先補其陽，後瀉其陰，是先令陽氣升發在陽分，
而後瀉陰也，春夏之月，陽氣在經，當益其經脈，去其血絡，秋冬陽氣降伏，當先
治其藏府，若有噎有塞，塞者，五藏之所生，陰也，血也。噎者，六府之所生，陽
也，氣也。二者皆由陰中伏陽而作也，今立四氣用藥并治法於後。

冬三月，陰氣在外，陽氣內藏，當外助陽氣，不得發汗，內消陰火，勿令泄瀉，此
閉藏周密之大要也。盛冬乃水旺之時，水旺則金旺，子能令母實，肺者腎之母，皮
毛之陽，元本虛弱，更以冬月助其令，故病者善啑，鼻流清涕，寒甚出濁涕，啑不
止，比常人大惡風寒，小便數而欠，或上飲下便，色清而多，大便不調，夜寒無寐
，甚則為痰咳，為嘔，為噦，為吐，為唾白沫，以至口開目瞪，氣不交通，欲絕者
。

吳茱萸丸主之。

吳茱萸，草豆蔻仁（各一錢二分），橘皮，益智仁，人參，黃耆，升麻（各八分）
，澤瀉，白僵蠶，薑黃，柴胡（各四分），當歸身，炙甘草（各六分），木香（二
分），青皮（三分），大麥蘗（一錢五分），半夏（一錢）。

右件為細末，湯浸蒸餅為丸，如綠豆大，細嚼三十丸，白湯送下，無時。

夏三月，大暑，陽氣在外，陰氣在內，以此病而值此時，是天助正氣，而挫其邪氣
，不治而自愈矣。然亦有當愈不愈者，蓋陰氣極盛，正氣不能伸故耳，且如膈咽不
通，咽中如梗，甚者前證俱作，治法當從時。利膈丸泄肺火，以黃耆補中湯送下，
如兩足痿厥，行步恇然，欹側欲倒，臂臑如折，及作痛而無力，或氣短氣促而喘或
不足以息，以黃耆，人參，甘草，白朮，蒼朮，澤瀉，豬苓，茯苓，橘皮等，作湯
送下滋腎丸一百五十丸，六七月之間濕熱之令大行，氣短不能言者，加五味子，麥
門冬。如下痞膨悶，食不下，以上件白朮蒼朮等湯，送下消痞丸五七十丸，更當審
而用之。

利膈丸

主胸中不利，痰嗽喘促，脾胃壅滯。木香（七錢），檳榔（七分半），厚栱（薑製
二兩）人參，藿香葉，枳實（麩炒），炙甘草，當歸（各二兩），大黃（酒浸焙秤
二兩）。

右為細末，滴水和丸，或少用蒸餅亦可，如桐子大，每服三五十丸，食後諸飲下。

消痞丸。

治一切心下痞悶及積，年久不愈者。

黃連（去鬚揀淨炒六錢），黃芩（刮黃色六錢），薑黃，白朮（各一兩），人參（
四錢），炙甘草（二錢），縮砂仁（三錢），枳實（麩炒黃色半兩），橘皮（四錢
），乾生薑（二錢），半夏（湯洗七次四錢），（炒黃色二錢），一方加澤瀉，
厚朴（各三錢），豬苓（二錢半）。

右為極細末，湯浸蒸餅為丸，如桐子大，每服五七十丸至百丸，白湯送下，食後服
。

黃耆補中湯。

黃耆（一錢），人參（八分），炙甘草，白朮，蒼朮，橘皮（各半兩），澤瀉，豬
苓，茯苓（各三分）。

右咀，都作一服，水二盞煎至一盞，去滓，大溫送下上件丸藥。

  ==中標題==  本草十劑。

宣可以去壅，薑橘之屬是也，此大略言之。蓋外感六淫之邪，欲傳入裏，三陰尚實
而不受逆，邪氣於胸中窒塞不通，而或噦或嘔，所謂壅也，仲景云：嘔多雖有陽明
證，不可攻之，況乾噦者乎，三陰者脾也，故單用生薑，宣散必愈，若嘔者有聲而
有物，邪在胃系，未深入胃中，以生薑橘皮治之，或以霍香丁香半夏，亦此之類投
之，必愈。此天分氣分虛無處，一無所受，今乃窒塞，仲景謂，膈之上屬上焦，悉
屬於表，或有形質之物，因而越之則可，若氣壅則不可越之者，吐也。亦無下之理
，破氣藥也。辛瀉氣，若陰虛穢氣逆上，窒塞嘔噦，不足之病，此地道不通也，止
當用生地黃，當歸，桃仁，紅花之類，和血涼血潤血，兼用甘藥以補其氣，微加大
黃芒硝以通其閉，大便利，邪氣去，則氣逆嘔噦自不見矣，復有胃中虛熱，穀氣久
虛，發而為嘔噦者，但得五穀之陰以和之，五穀皆屬陰，或食或飲，白湯皆止嘔噦
，則嘔噦自止，且如小兒斑後，餘熱不退，痂不收歛，大便不行，一謂血燥，則當
以陰藥治血，因而補之，用清涼飲子，通利大便，而瀉其熱也。潔古云：涼風至而
草木實，夫清涼飲子，乃秋風徹熱之劑，傷寒家，邪入於裏，日晡潮熱，大渴引飲
，譫語躁狂，不大便，是謂胃實，乃可攻之。夫胃氣為濕熱所傷，以承氣湯瀉其土
實，元氣乃得周流，承氣之名，於此見矣。今衰世人，以苦瀉火，故備陳之除熱瀉
火非甘寒不可，苦寒瀉火，非徒無益，而反害之，故諄諄及此，至如孫真人言，生
薑嘔家之聖藥，謂上焦氣壅，表實而言之，非以瀉氣而言之也。

若脾胃虛弱，穀氣不行，榮衛下流，清氣不上，胸中閉塞，惟益胃，推揚穀氣而巳
，不宜瀉也，若妄以瀉氣瀉血藥下之，下之則轉增閉塞疼痛，或變作結胸，復下其
膈，由此致危者多矣，鍼經說，阿欠噦唏，振寒噫啑，嚲涕淚出，太息，涎下，耳
中鳴，自齧舌，頰唇視生，病者補之，此十二邪者，皆奇邪之走空竅者也，凡邪之
所在，皆為不足，宜補而不宜瀉，空竅者，胃之清氣能通也，胃氣虛，則穀氣不上
行，是氣路不利，經云：廉泉玉英者，津液之道路也，津液不上，胸中氣路不開，
亦令人噦，勿作外實，辛（幸）藥生薑之類，瀉其壅滯，蓋肺氣已虛，而反瀉之，
是重瀉其氣，必胸中如刀劙之痛，與正結胸無異，亦聲聞于外，用藥之際，可不慎
哉。

通可以去滯，通草防巳之屬是也。防巳大苦寒，能瀉血中大熱之滯也，亦能瀉大便
，與大黃氣味同者，皆可瀉血滯，豈止防巳而已，通草甘淡，能助西方秋氣下降，
利小便，專瀉氣滯也，小便氣化，若熱絕津液之源於肺，經源絕則寒水斷流，故膀
胱受濕熱，津液癃閉，約縮小便不通，宜以此治之。其脈右寸洪緩而數，左尺亦然
，其證胸中煩熱，口燥，舌乾咽嗌亦乾，大渴引飲，小便淋瀝，或閉塞不通，脛朘
腳熱，此通草主之，凡與通草同者，茯苓，澤瀉，通草，豬苓，琥珀，麥，車前
子之類，皆可以滲泄，利其滯也，此雖泄氣滯，小便不利，於肺中有所未盡爾，予
昔寓長安，有王善夫，病小便不通，漸成中滿，腹大堅硬如石，壅塞之極，腳腿堅
脹，破裂出黃水，雙睛凸出，晝夜不得眠，飲食不下，痛苦不可名狀，其親戚輩求
治，病人始病不渴，近添嘔噦，所服治中滿，利小便之藥甚多，細思素問云：無陽
者，陰無以生，無陰者，陽無以化，膀胱，津液之府，氣化乃能出矣。此病小便癃
閉，是無陰，陽氣不化者也。凡利小便之藥，皆淡味滲泄為陽，止是氣藥，謂稟西
方燥金之化，自天降。地是陽中之陰，非北方寒水，陰中之陰所化者也。此蓋奉養
太過，膏梁積熱，損北方之陰，腎水不足，膀胱腎之室，久而乾涸，小便不化，火
又逆上而為嘔噦，非膈上所主也，獨為關，非格病也。潔古曰：熱在下焦，填塞不
便，是治關格之法。今病者，內關外格之證悉具，死在旦夕。但治下焦乃可愈，遂
處以稟北方之寒水所化，大苦寒氣味者。

黃柏，知母（各二兩），酒洗之，以肉桂為之引，用所謂寒因熱用者也。同為極細
末，煎熟水為丸，如桐子大，焙乾，空腹。令以沸湯下二百丸，少時來報，藥服須
臾，如刀刺前陰，火燒之痛，溺如瀑泉湧出，臥具盡濕，床下成流，顧盻之間，腫
脹消散，故因記之。或曰：防己之性若何？曰：防己大苦寒，能泄血中之濕熱，通
血中之滯塞，補陰瀉陽，助秋冬，瀉春夏藥也。比之於人，則險而健者也。險健之
小人，幸災樂禍，遇風塵之警，則首為亂階然，而見善亦喜，逢惡亦怒，如善用之
，亦可以敵兇暴之人，保險固之地，此瞑眩之藥，聖人有存而不廢耳。大抵聞其真
則可惡，下咽則令人身心為之煩亂，飲食為之減少，至於十二經有濕熱壅塞不通，
反治下疰腳氣，除膀胱積熱，而庇其基本，非此藥不可，真行經之仙藥，無可代之
者。復有不可用者數事，若遇飲食勞倦，陰虛生內熱，元氣穀氣已虧之病，以防巳
泄大便，則重亡其血，此不可用一也，如人大渴引飲，是熱在上焦肺經氣分，宜淡
滲之。此不可用二也，若人久病津液不行，上焦虛渴，宜補以人參葛根之甘溫，用
苦寒之劑則速危，此不可用三也。若下焦有濕熱，流入十二經，致二陰不通，然後
可審而用之耳。

補可以去弱，人參羊肉之屬是也。夫人參之甘溫，能補氣之虛，羊肉之甘熱，能補
血之虛，羊肉有形之物也，能補有形肌肉之氣，凡氣味與人參羊肉同者，皆可以補
之，故云屬也。人參補氣，羊肉補形，形氣者，有無之象也。以大言之，具天地兩
儀者也，以小言之，則人之陰陽氣血也。以之養生，則莫重於斯，以天地物類論之
，則形者，坤土也。人之脾胃也，乃生長萬物也，地欲靜，靜則萬物安，坤元，一
正之土，亙古不遷者也，耕種之土，乃五行運用者也，動之有時，春耕是也，若冬
時動之，令天氣閉藏者，泄地氣凝聚者，散精氣竭絕，萬化不安，亦如人之勞役形
體，則大病生焉。故曰：不妄作勞則明，當靜之時，若勞役妄作，則百脈爭張，血
脈沸騰，精氣竭絕，則九竅閉塞，衛氣散解，夫以人參甘草之類，治其已病，曷若
救其未病，為拔本塞源之計哉，內經云：志閑少欲，飲食有節，起居有常，減其思
慮，省語養氣，庶幾於道，何病之有，如或不慎，病形已彰，若能調其脾胃，使榮
氣旺，清氣上升，則四藏各得其所，以氣論之，天地人三焦之氣各異，損其脾者，
益其氣，損其脾胃，調其飲食，適其寒溫，黃耆之甘溫，能補皮毛之氣，人參之甘
溫，能補肺之氣，甘草之甘溫，能補脾胃之中，經營之氣，肺主諸氣，氣旺則精自
生形自盛，血氣以平。故曰：陽生則陰長，此之謂也，血不自生，須得生陽氣之藥
，血自旺矣。是陽主生也，若陰虛，單補血，血無由而生，無陽故也。仲景人參為
補血藥，其以此歟，乃補氣補血之大略也。

洩可以去閉，葶藶大黃之屬是也。此二味皆大苦寒。氣味俱厚。不減大黃，又性過
於諸藥，以泄陽分，肺中之閉也，亦能泄大便，為體輕象陽故也，大黃之苦寒，能
走而不守，泄血閉也，血閉者，謂胃中粗穢，有形之物閉塞者也，陽明病，胃家實
是也，日晡潮熱，大渴躁作，有形之熱，故泄其大便，使通和汗出而愈矣。一則治
血病，泄大便，一則泄氣閉，利小便，若經絡中及皮毛分肉間，但有疼痛，一概用
牽牛大黃下之，乖戾甚矣。通則不痛，痛則不通，痛隨利減，當通其經絡，則疼痛
去矣。如輕可以去實，麻黃葛根之屬是也。謂如頭痛，當以細辛川芎之類通之，則
無所凝滯，即痛隨利減也。臂痛有六道經絡，究其痛在何經絡之閉，以行本經，行
其氣血，氣血通利則愈矣。若表上諸疼痛，便下之，則不可。當詳細而辨之也。

輕可以去實，麻黃葛根之屬是也。夫六淫有餘之邪，客於陽分，皮毛之間，腠理閉
拒，謂之實也。實者，榮衛氣血不行之謂也。宜以輕利開腠理，致津液通氣也。皮
毛經絡寒邪之實去矣。故二藥之體，輕清成象，象氣之輕浮也。寒邪為實，輕可以
去之，然大同而小異，蓋麻黃微苦，為陰之陽，可入足太陽寒水之經，其經循背下
行，本寒而又受外寒，汗出乃愈。當以發之，葛根味甘溫，可以發足陽明燥火之經
，身已前所受寒邪也。非正發汗之藥，謂陽明禁發汗，利小便，但解去經絡肌肉間
寒邪，則氣和汗自出矣。麻黃專發汗，去皮毛氣分寒邪，葛根和解血分寒邪，乃一
陰一陽，能瀉表實，不能瀉裏實，若飲食勞倦雜病，自汗表虛之證，認作有餘便用
麻黃發之，汗大出則表益虛，此蓋不知表虛宜補，其亡陽閉其自汗，秋冬用桂枝，
春夏用黃耆代之，黃耆者，能治虛勞自汗，陽明摽病者也，陽明胃，主自汗，小便
數，若以人參甘草之補，補之脾胃實，脾胃實則衛氣行，衛氣行則表自實，表既實
，自汗何由而出，清氣上行，雖飧泄亦止矣。此治其本也。葛根雖為和解之藥，亦
不可用，用之則重虛其表，仲景所論，內外不足，自汗之證，大禁發汗，利小便。
若已經發寒汗，寒邪未去，雖發汗數多，不可禁也。寒邪已云（去），重發其汗，
則脫人元氣，若多汗小便赤澀不得利，小便為汗奪津液故也，汗家不得重發汗，小
便多不得發汗，汗多不得利小便，小便多不得重利小便，聖人所以切禁此者，為津
液乃氣血之基本也，一云亡陽，一云脫血，病人重發汗，重利小便，必脫元氣，七
神無依，則必危困矣。因辨麻黃葛根之宜禁，故兼及之。

  ==中風同從高墜下。

夫從高墜下，惡血留於內，不分十二經絡，聖人俱作風中，肝經留於下，以中風
療之，血者皆肝之所主，惡血必歸於肝，不問何經之傷，必留於下，蓋肝主血故
也，痛甚則必有自汗，但人有汗出皆為風證，諸痛皆屬於肝木，既敗血凝沍，從其
屬，入於肝也，從高墜下，逆其上行之血氣，非肝而何，非傷風無汗，既自汗，必
是化也，破血行經之藥治之。

傷元活血湯。

治從高墜下，惡血留於下，及疼痛不可忍。

柴胡（半兩），蔞根，當歸（各三錢），紅花，甘草，山甲（炮各二錢），大黃（
酒浸一兩），桃仁（酒浸去皮尖研如泥五十箇）。

黃帝鍼經云：有所墮墜，惡血留內，若有所大怒，氣上而不行，下於，則傷肝，
肝膽之經俱行於下，經屬厥陰少陽，宜以柴胡為引，用為君，以當歸和血脈，又
急者，痛也。甘草緩其急，亦能生新血，甘生血，陽生陰長，故也為臣，川山甲，
瓜蔞根，桃仁，紅花，破血潤血為之佐，大黃酒製，以盪滌敗血為之使，氣味和合
，氣血各有所歸，痛自去矣。右件除桃仁外，挫如麻荳大，每服一兩，水一盞半，
酒半盞，同煮至七分，去滓，大溫服之，食前。以利為度，得利痛減，不盡服。

乳香神應散。

治從高墜下，疼痛不可忍，及腹中疼痛。

乳香，沒藥，雄黑豆，桑白皮，獨科栗子（各一兩），破故紙（二兩炒香）。

右為細末，每服半兩，醋一盞，於砂石器內煎至六分，入麝香少許，去滓溫服。

當歸導滯散。

治落馬墜車，打撲損傷，瘀血，大便不通，紅腫青黯，疼痛昏悶，畜血內壅欲死。

川大黃（一兩），川當歸（一分），麝香（少許）。

右三味，除麝香另研外，為極細末，研勻，每服三錢，熱酒一盞調下，食前內，瘀
血去，或骨節折疼痛不可忍，以定痛接骨紫金丹治之。

紫金丹。

川烏頭（炮），草烏頭（炮各一兩），五靈脂，木鱉子（去殼），骨碎補，葳靈仙
，金毛狗脊，自然銅（醋焠七次），防風，地龍（去土），烏藥，青皮（去白），
陳皮（去白），茴香，黑牽牛（各半錢），乳香，沒藥，紅娘子，麝香（各二錢半
），禹餘糧石（醋炒四兩）。

右為細末，醋麵糊為丸，如桐子大，每服十丸至二十丸，酒調下，病在上，食後。
病在下，食前。

聖靈丹。

治打撲損傷，及傷折疼痛不可忍者。

乳香（半兩），烏梅（去核五箇），萵苣子（一大盞炒黃取二兩八錢），白米（一
捻）。

右為細末，煉蜜和丸，如彈子大，每服一丸，細嚼，熱酒送下，喫子，一伏時不痛
，如痛再服。

凡衛氣留於腹中，積蓄不行，脈弦急，及腹皮急蘊不得常所，支胃中滿，喘呼
逆息者。

調中順氣丸。

治三焦痞滯，水飲停積，下虛滿，或時刺痛。

木香，白豆蔻仁，青皮（去白），陳皮（去白），京三稜（炮各一兩），大腹子，
半夏（湯洗七次各二兩），縮砂仁，檳榔，沉香（各半兩）。

右為細末，水糊為丸，如桐子大，每服三十丸，漸加至五十丸，煎陳皮湯下。

沉香導氣散。

治一切氣不升降，肋刺痛，胸膈閉塞。

沉香，檳榔（各二錢半），人參，訶子肉，大腹皮（剉炒各半兩），烏藥（剉），
麥蘗（炒），白朮，神炒，厚朴（薑製），紫蘇葉（各一兩），香附（炒一兩半
），薑黃，紅皮，炙甘草（各四兩），京三稜（炮），廣茂（炮），益智仁（各二
兩）。

右為極細末，每服二錢，食前沸湯點服。

清氣在下則生飧泄，濁氣在上則生脹，此陰陽反作，病之逆從也，飲食失節則為
脹，又濕熱亦為脹，右關脈洪緩而沉弦，脈浮於上，是風濕熱三脈合而為病也，是
脾胃之令不行，陰火亢甚，乘於脾胃，故膈咽不通，致濁陰之氣不得下降，而大便
乾燥不行，胃之濕，與客陰之火俱在其中，則脹作，使幽門通利，泄真陰火，潤其
燥血，生益新血，則大便不閉，吸門亦不受邪，濁陰得下歸地也。經云：中滿者泄
之於內，此法是也。

木香順氣湯。

治濁氣在上則生脹。

木香（三分），厚朴（薑製四分），青皮（去白），陳皮，益智仁，白茯苓（去皮
），澤瀉，乾生薑，半夏（湯洗），吳茱萸（湯洗各二分），當歸（五分），升麻
，柴胡（各一分），草豆蔻（麵裹燒去皮三分），蒼朮（泔浸三分）。

右咀，都作一服，水二大盞，煎至一盞，去滓，大溫服，食前，忌生冷硬物及怒
。經云：留者行之，結者散之，以柴胡升麻苦平，行少陽陽明二經，發散清氣，運
行陽分為君，以生薑，半夏，草豆蔻仁，益智仁，辛甘大熱，消散中寒為臣，厚朴
，木香，蒼朮，青皮，苦辛大溫，通順滯，當歸，人參，陳皮，辛甘溫，調和榮衛
，滋養中氣，濁氣不降，以苦泄之。吳茱萸，苦熱泄之者也。氣之薄者，陽中之陰
，茯苓甘平，澤瀉鹹平氣薄，引導濁陰之氣自天而下，故以為佐，氣味相合，散之
泄之，上之下之，使清濁之氣，各安其位也。

范天騋夫人，先因勞役飲食失節，加之憂思氣結，病心腹脹滿，旦食則不能暮食，
兩刺痛，診其脈弦而細，至夜濁陰之氣當降而不降，脹尤甚，大抵陽主運化，
飲食勞倦，損傷脾胃，陽氣不能運化精微，聚而不散，故為脹滿，先灸中脘，乃胃
之募穴，引胃中生發之氣上行陽道，又以前藥助之，使濁陰之氣自此而降矣。

沉香交泰丸。

治濁氣在上而擾清陽之氣，鬱而不伸以為脹。

沉香，白朮，陳皮（去白各三錢），枳實（麩炒去穰），吳茱萸（湯洗），白茯苓
（去皮），澤瀉，當歸（洗），木香，青皮（去白各二錢），大黃（酒浸一兩），
厚朴（薑製半兩）。

右件各揀淨，同為細末，湯浸蒸餅為丸，如桐子大，每服五十丸至七八十丸，溫白
湯下，食前微利即止。

  ==嘔欬氣喘。

所謂嘔欬上氣喘者，陰氣在下，陽氣在上，諸陽氣浮無所依從，故嘔欬上氣喘也。

加減瀉白散。

治陰氣在下，陽氣在上，咳嗽嘔吐，喘促。

桑白皮（一兩），地骨皮（七錢），甘草，陳皮，青皮（去白），五味子，人參（
去蘆各半兩），白茯苓（三錢）。

右件咀，每服四錢，水一盞半，入粳米十粒，同煎至一盞，去滓大溫服，食後。

神秘湯。

治病人不得臥，臥則喘者，水氣逆上乘於肺，肺得水而浮，而使氣不通流，其脈沉
大，宜此治之。

橘皮（洗），生薑，紫蘇葉，人參，桑白皮（剉炒各半兩），木香，白茯苓（去皮
各三錢）。

右咀，以水三升，煎至一升，去滓，大溫，分三服。

加減三奇湯。

治咳嗽上氣，痰唌喘促，胸膈不利。

桔梗（去蘆半兩），半夏（湯洗七錢），陳皮（去白），甘草，青皮（去白），人
參（去蘆各半兩），杏仁（三錢研），五味子（四錢），加紫蘇葉，桑白皮（各半
兩）。

右咀，每服四錢，水二大盞，生薑三片，煎至一盞，去滓，大溫服，食後。

  ==中標題==  飲食勞倦論。

古之至人，窮於陰陽之化，究乎生死之際，所著內經，悉言人以胃氣為本，人受水
穀之氣以生，所謂清氣，營氣，運氣，衛氣，春升之氣，皆胃氣之別稱也，夫胃為
水穀之海，飲食入胃，遊溢精氣，上輸於脾，脾氣散精，上歸於肺，通調水道，下
輸膀胱，水精四布，五經並行，合於四時五藏，陰陽揆度以為常也，苟飲食失節，
寒溫不適，則脾胃乃傷，又喜怒憂恐，損耗元氣，既脾胃氣衰，元氣不足而心火獨
盛，心火者，陰火也。起於下焦，其系繫於心，心不主，令相火代之，相火，下焦
包絡之火，元氣之賊也，火與元氣不兩立，一勝則一負，脾胃氣虛則下流於腎肝，
陰火得乘其上位，故脾胃之證，始得之則氣高而喘，身熱而煩，其脈洪大而頭痛，
或渴不止，其皮膚不任風寒而生寒熱，蓋陰火上衝則氣高喘而煩熱，為頭痛，為渴
，而脈洪，脾胃之氣下流，使穀氣不得升浮，是春生之令不行，則無陽以護其榮衛
，故不任風寒，乃生寒熱，此皆脾胃之氣不足所致也，然而外感風寒所得之證頗同
而實異，內傷脾胃乃傷其氣，外感風寒乃傷其形，傷其外為有餘，有餘者瀉之，傷
其內為不足，不足者補之。汗之下之，吐之剋之之類皆瀉也，溫之和之，調之養之
之類皆補也，內傷不足之病，苟誤認作外感有餘之病，而反瀉之，則虛其虛也，實
實虛虛，損不足而補有餘，如此死者，醫殺之耳，然則奈何？曰：惟當以辛甘溫之
劑，補其中而升其陽，甘寒以瀉其火則愈矣。勞者溫之，損者溫之，溫能除大熱，
大忌苦寒之藥瀉其土耳，今立

補中益氣湯主之。

黃耆（五分，病甚勞役熱甚者一錢），當歸身（二錢，酒焙乾或日乾以和血脈），
人參（去蘆三錢，有嗽去之），白朮（三分以調中氣），柴胡（二分，引清氣上升
行少陽之經），炙甘草（五分），升麻（二分，引胃氣上升而復其本位，便是行春
升之令），橘皮（三分，以導滯氣又能益元氣，得諸甘藥乃可，若獨用瀉胃氣），
一方加白芍藥，黃柏，紅花。

右件咀，都作一服，水二盞煎至一盞，去柤，大溫服，食遠。

夫脾胃虛者，因飲食勞倦，心火亢甚，而乘其土位，其次肺氣受邪，須用黃耆最多
，甘草人參次之，脾胃一虛，肺氣先絕，故用黃耆以益皮毛而閉腠理，不令自汗損
其元氣，上喘氣短，人參以補之。心火乘脾，須炙甘草之甘以瀉火熱，而補脾胃中
元氣，若脾胃急痛并大虛，腹皮急縮者。最宜多用。急者緩之，胃中清氣在下，必
加升麻柴胡以引之，引黃耆甘草上升，能補衛氣之散解，以緩帶脈之縮急，二味苦
平味薄者，陰中之陽，而引清氣上升也。黃耆，人參，甘草三味皆甘溫為主，凡脾
胃虛乃必用之藥，氣亂於胸，為清濁相干，用去白橘皮以理之，又能助陽氣之升以
散滯氣，助諸甘辛為用也。口乾嗌乾者，加葛根。脾胃氣虛不能升浮，為陰火傷其
生發之氣，榮血大虧，營氣不營，陰火熾盛，是血中伏火日漸煎熬，血氣日淢，心
包與心主血，血減則心無所養，致使心亂而煩，病名曰悗。悗者，心惑而煩悶不安
也。故加辛溫甘溫之劑生陽，陽生則陰長，或曰甘溫何能生血？云：仲景之法，血
虛以人參補之，陽旺則能生陰血，更加當歸和之，又宜加黃柏以救腎水，能瀉陰中
之伏火，如煩猶不止，少加生地黃，補腎水，水旺而心火自降，如氣浮心亂，以

硃砂安神丸鎮固之則愈。

硃砂（半兩，另研水飛陰乾秤），黃連（去鬚，揀淨酒洗，秤六錢），炙甘草（五
錢半），生地黃（二錢半），當歸（去蘆二錢半）。

右件四味為細末，另研硃砂，水飛如塵，陰乾為衣，湯浸蒸餅為丸如黍米大，每服
十五丸，津唾嚥之，食後。熱淫所勝，治以甘寒，以苦瀉之，以黃連之苦寒，去心
煩除濕熱為君，以甘草生地黃之甘寒，瀉火補氣滋生陰血為臣，以當歸補其血不足
，硃砂納浮溜之火而安神明也。

  ==四時用藥加減法：

長夏濕土，客邪大旺，加蒼朮，白朮，澤瀉，上下分消其濕熱之氣，濕熱大勝，主
食不消，故食減不知穀味，則加以消之，加五味子，麥門冬，助人參瀉火，益肺
氣助秋損也，在三伏中為聖藥。

填塞咽喉，陽氣不得出，病名曰塞，陰氣不得降，病名曰噎。噎塞迎逆於咽喉胸膈
之間，令諸經周身陽氣不行，令人口開目瞪氣欲絕者，何也？清氣在陰，濁氣在陽
，清濁相干，亂於胸中，是為大悗，夏月加青皮，陳皮，益智，黃柏，泄陰火之上
逆，或以消痞丸，滋腎丸，各七八十丸則愈，冬月加吳茱萸，大熱大辛苦之味以瀉
陰寒之氣則愈，食不消則加炒，空心，約宿食消盡服之，待少時，以美膳壓之，
不令胸中停留也，食不下乃胸中有寒，胃上有寒，或氣寒澀滯，加青皮，陳皮，木
香，此三味為定法。

冬月加益智仁，草豆蔻仁，夏月少加黃芩，黃連，秋更加檳榔，草豆蔻仁，縮砂仁
，白豆蔻仁，如春初猶寒，更少加辛熱之劑，以補春氣之不足，為風藥之佐，益智
，草豆蔻可也。

冬月咳嗽者，加不去節麻黃五分，如秋涼亦加，如春月天溫，只加佛耳草款冬花各
三分，若痰嗽久病，肺中伏火者，去人參，防痰嗽增益耳。然調和陰陽血氣之際，
甘溫為必用之藥，脈洪大兼見熱證，少加黃芩，黃連，生地黃，甘草，脈緩顯沉困
，怠墮無力者，濕勝也。加蒼朮，澤瀉，人參，白伏苓，五味子，脈澀，氣滯澀者
，加當歸身，木香，天門冬，青陳皮，覺寒者加桂枝，黃耆。不足，病雖見熱證，
須加寒熱藥，不宜多以從權，頭痛有痰，沉重懶倦者，乃太陰痰厥頭痛，加半夏五
分，生薑三二分，若更煩亂，如腹中或周身有刺痛，皆血澀不足，加當歸身，下
急或痛甚，俱加柴胡，甘草，人參，腹中氣上逆者，衝脈逆也，加黃柏三分，黃連
二分以瀉之，多唾或唾白沬，胃口上停，寒也。加益智仁，如少氣不足以息，服正
藥二三服，猶氣短促，此膈上及皮表間有寒所遏，當引陽氣上升則愈，多加羌活，
獨活，升麻，柴胡，本次之黃耆倍之，捫之而肌熱者，表證也。只服正藥一二服
，得微汗則已，躁熱作蒸，蒸而熱者，腎間伏火上騰也，加黃柏，生地黃各三分，
腳膝痿軟，行步乏力或痛，乃腎肝伏熱，少加黃柏，空心服。如不愈更加漢防己五
分則愈，使腳膝中氣力湧出矣。脈緩有痰而痞，加半夏，黃連，脈弦四肢滿悶，便
難，而心下痞，加黃連，柴胡，甘草，大便秘躁，心下痞，加黃連，桃仁，少加大
黃，當歸身，心下痞夯悶者，加白芍藥，黃連，心下痞，腹脹，加五味子，白芍藥
，縮砂仁，如天寒，少加乾薑，或中桂，心下痞，覺中寒，加附子，黃連，心下痞
加黃連，生薑，橘皮，冬月加黃連，木香，藿香葉，能食而心下痞，加黃連五分，
枳實三分，胸中氣滯，加去白青皮，嗌痛頜腫，脈洪大，面赤者，加黃芩，桔梗，
甘草。耳鳴，目黃，頰頜腫，頭肩臑肘臂外後廉痛，面赤，脈洪大者，以羌活，防
風，甘草，本以通其經血，加黃芩，黃連消其腫，人參，黃耆，益元氣而瀉火邪
，如脈緊面白喜嚏，或面色惡者，皆寒也。亦羌活等四味中加之，當瀉足太陽也，
不用寒藥。小便遺失，肺金虛也。宜安臥養氣，以黃耆人參之類補之，不愈是有熱
也，加黃柏，生地黃，切禁勞役，臥而多驚，小便淋溲者，邪在少陽厥陰，亦宜太
陽經所加之藥，更添柴胡半錢，如淋加澤瀉半錢，以下焦風寒合病也。腎肝之病同
一治為，俱在下焦，非風藥行經則不可，乃受客邪之濕熱也，宜升舉發散以除之，
頭痛加蔓荊子半分，痛甚加川芎二分，頂痛腦痛加本三分，若苦頭痛加細辛二分
，諸頭痛併用此四味足矣。臍下痛者加熟地黃三分，不已者，大寒也。其寒從傳變
中來，加肉桂三分，偏閱內經，少腹痛皆寒，非傷寒厥陰之證也，仲景以抵當湯丸
主之，乃血結下焦膀胱，身有疼痛，及身重者，濕也。以五苓散主之，如風濕相摶
，一身盡痛，加羌活防風各五分，升麻柴胡各五分，本蒼朮各一錢，所以然者，
為風藥也。能勝濕，故另作一服與之，肩背痛汗出小便數而久者，風熱乘肺，肺氣
鬱甚也，當瀉風熱則愈，以

人參益肺散主之。

柴胡，升麻，黃耆（各一錢），羌活，防風，人參，甘草，陳皮（各五分），本
（三分），青皮，黃芩，白豆蔻仁（各二分）。

右咀，都作一服，水二盞煎至一盞，去滓溫服，食後。如面色白，脫色氣短者，
不可服。

肩背痛不可迥顧者，此手太陽氣鬱而不行，以風藥散之，脊痛項強，腰似折項似拔
者。此足太陽經不通行，以

通氣防風湯主之。

羌活，獨活（各一錢），本，防風，甘草（各五分），川芎，蔓荊子（各三錢）
。

右咀，都作一服，水二盞煎至一盞，去滓溫服，空心。如身重，腰沉沉然，經中
有寒濕也，更加酒洗漢防己五分，輕者附子，重者川烏頭，腹中痛不惡寒，加黃芩
芍藥，腹中痛惡寒而脈弦者，小建中湯。如脈沉細者，理中湯之類主之。腹痛在寒
涼時，加半夏，益智，草豆蔻之類。

胃脘當心而痛，氣欲絕者，胃虛之極也。俗言心痛以

草豆蔻丸主之。

草豆蔻（一錢四分，麵裹燒熟，去皮臍秤），吳茱萸（湯洗去苦焙秤），益智仁，
陳皮，白僵蠶，黃耆，人參（各八分），生甘草，炙甘草，當歸身，青皮（各六分
），神末，薑黃（各四分），桃仁（去皮尖湯浸七箇），澤瀉（一錢小便數減半
），半夏（湯洗七次一錢），大麥蘗（炒黃錢半），柴胡（四分詳下痛多少用之
）。

右一十八味，除桃仁另研如泥外，為極細末同研勻，湯浸蒸餅為丸，如桐子大，每
服三十丸，熱白湯送下，食遠。旋斟酌多少用之。

夫脾胃之證，始則熱中，終則寒中，陰盛生內寒，厥氣上逆，寒氣積於胸中，是腎
水反來侮土，此所謂勝者妄行也，作中滿腹脹，作涎，作清涕，或多溺，足下痛不
能任身履地，骨乏無力，喜睡，兩丸多冷，時作陰陰而痛，或妄見鬼狀，夢亡人，
腰背脾眼腰脊皆痛，而不渴不瀉，不渴不瀉則溫氣去寒獨留，寒獨留則血凝沍，血
凝沍則脈不通，故其盛脈大以濇，曰寒中，當以

白朮附子湯主之。

白朮，附子（炮去皮臍），蒼朮，陳皮，厚朴（薑製），半夏（湯洗七次），茯苓
，澤瀉，豬苓（去皮半兩），肉桂（四錢）。

右件剉如麻豆大，每服半兩，水三盞，生薑三片，同煎至一盞，去滓，食前溫服，
量病人虛實加減多少。

  ==滑脈生癲疝。

丁香練實丸。

治男子七疝，痛不可忍，婦人瘕聚帶下，皆任脈所主陰經也，乃腎肝受病，治法同
歸於一。

當歸（去蘆剉碎），附子（炮製去皮臍剉），川楝子（剉碎），茴香（炒）。

右四味，各一兩剉碎，以好酒三升同煎，酒盡為度，焙乾作細末，每秤藥末一兩，
再入下項。

丁香，木香（各二錢），全蝎（十二箇），玄胡（一兩）。

右四味同為細末，入在前項當歸等藥末內，拌和酒糊為丸，如桐子大，每服三十丸
至一百丸，溫酒送下，空心食前，凡疝氣帶下者，皆屬於風，全蝎治風之聖藥，茴
香川練子皆入小腸經，當歸玄胡和血止痛，疝氣帶下皆積寒邪入小腸之間，故以附
子佐之，丁香木香為引導也。

天台烏藥散。

天台烏藥，木香，茴香，青皮（去皮），良薑（炒各半兩），檳榔（剉二箇），川
練子（十箇），巴豆（七十粒）。

右八味，先以巴豆微打破，同練子用麩炒，候黑色豆麩不用，外為細末，每服一錢
，溫酒送下，疼甚者炒生薑熱酒下亦得。

茴香練實丸。

川楝子（炒），茴香，山茱萸，食茱萸，吳茱萸（湯洗），青橘皮（去白），陳皮
，馬藺花（醋炒），芫花（各一兩）。

右為極細末，醋糊為丸如桐子大，每服三十丸，溫酒送下，食前，量人虛實加減丸
數，以利為驗。

川苦楝散。

木香（一兩，另為細末），茴香（揀淨一兩，鹽一匙，一處炒茴香，黃色，去鹽不
用），川練子（一兩，剉碎用，巴豆一十箇，微破皮，與川練子一處，炒黃，不用
巴豆）。

右件為極細末，每服二錢，溫酒一盞調下，空腹。大抵此疾因虛得之，不可以虛而
驟用補藥，邪之所湊，其氣必虛，留而不去，其病則實，故必先滌所蓄之邪，然後
補之，是以諸方多借巴豆氣者，蓋為此。

  ==瀉之則脹已，汗之則瘡已。

東南二方者，在人則為丙小腸熱，甲膽風，小腸與膽皆居其下，其性炎上，其瘡外
有六經之形證，內無便溺之阻膈，飲食如故，清便自調，知不在裏，非疽瘡也，止
癰癤也，小則為癤，大則為癰，其邪所受於下風濕之地，氣自外而來，侵加於身者
也。經云：營氣不從，逆於內理，乃生癰腫，諸痛痒瘡，皆屬心火。此瘡自外而入
，是丙小腸左遷入於膽作痛而為痒也，此二方皆主血，血為病必痛，此元氣不足，
營氣逆行，其瘡初出，未有傳變，在於肌肉之上，皮毛之間，只於風熱六經所行經
絡，地分出矣。宜瀉其風濕熱，醫者只知陰覆其陽則汗也，此宜發汗者，乃濕熱鬱
其手足少陽，致血脈凝逆，使榮衛周身元氣消弱也，其風熱鬱滯于下，其面色必赫
赤而腫，微黯色（東方青，埋沒之色也），風木之性上衝，顏必忿色，其人多怒，
其瘡之色亦赫赤腫硬，微脈止色，其瘡之形勢亦奮然高起，結硬而作痛也，其滯黯
在左手，左手主表，左寸外洪緩，左關洪緩而弦，是客邪在於血脈之上，皮膚之間
，宜急發其汗而通其榮衛，則邪氣去矣。以

托裏榮衛湯主之。

黃耆（半兩），柴胡，連翹（各二錢），羌活，防風，當歸身，生黃芩（各錢半）
，炙甘草，人參（各二錢），蒼朮（三錢），紅花，桂枝（各半兩）。

右咀，都作一服，水酒各一大盞，同煎至一盞，去滓，大溫服。

沉香海金砂丸。

治一切積聚，脾濕腫脹，肚大青筋，羸瘦惡證。

沉香（一錢），海金砂（一錢半），輕粉（一錢），牽牛頭末（一兩）。

右各秤分兩，同為細末研，獨科蒜如泥為丸，如桐子大，每服三十丸或五十丸，煎
百沸，燈心通草湯送下，空腹食前，量大小虛實加減丸數，取利為驗。

續隨子丸。

治通身虛腫，喘悶不快。

人參，漢防巳，赤茯苓（麵蒸），木香，檳榔（各半兩），續隨子，海金砂（五錢
另炒），苦葶藶（四兩紙隔炒）。

右為細末，棗肉為丸，如桐子大，每服二三十丸，煎桑根白皮湯送下。

海金砂散。

治脾濕太過，通身腫滿，喘不得臥，腹脹如鼓。

牽牛（一兩半，半生半炒），海金砂，甘遂（各半兩）。

右為細末，每服二錢，煎倒流水一盞調下，食前，得宣利，止後服。

  ==太陰所至為蓄滿，中滿霍亂吐下。

木香搨氣丸。

治中滿腹脹，下元虛損者。

陳皮（去白），蘿蔔子（炒各半兩），胡椒，木香，草豆蔻（麵裹燒去皮），青皮
，蝎尾（去毒二錢半）。

右為細末，水糊為丸，桐子大，每服三十丸，溫酒飲送下，食後忌服白粥百日，重
者一年，小兒麻子大，桑白湯送下十丸，日三服，大人桐子大四十丸，如陰囊洪腫
冰冷，次用滄鹽乾薑白麵各三錢，水和交攤紙上塗用。

廣茂潰堅湯。

治中滿腹脹，內有積塊，堅硬如石，令人坐臥不能，大小便澀滯，上喘氣促，面色
痿黃，通身虛腫。

厚朴，黃芩，草豆蔻，益智仁，當歸（各五分），黃連（六分），半夏（七分），
廣茂，紅花，吳茱萸，升麻（各二分），生甘草，柴胡，澤瀉，神，青皮，橘皮
（各三分），如渴加葛根四分。

右咀，都作一服，水二盞先浸，少時煎至一盞，去滓，大溫服，食前。

導滯通經湯。

治脾濕有餘，及氣不宣通，面目手足浮腫。

陳皮，桑白皮，白朮，木香，茯苓（去皮各一兩），霖雨時加澤瀉（半兩）。

右咀，每服半兩，水二盞煎至一盞，去滓，大溫服，食前。

赤茯苓丸。

治脾濕太過，四肢腫滿，腹脹喘逆，氣不宣通，小便赤澀。

葶藶（四兩），防巳（二兩），赤茯苓（一兩），木香（半兩）。

右件為細末，棗肉為丸，如桐子大，每服三十丸，煎桑白皮湯送下，食前。

  ==諸脈按之無力，所生病證（并治法）。

六脈中之下，得弦細而濇，按之無力，腹中時痛，心胃控睪，陰陰而痛，或大便泄
瀉，鼻不聞香臭，清濁涕不止，目中泣出，喘喝痰嗽，唾出白沫，腰沉沉苦痛，項
背胸皆時作痛，目中流火，口鼻惡寒，時頭痛目眩，苦振寒不止，或嗽或吐，或嘔
或噦則發躁，蒸蒸而熱，如坐甑中，必得去衣，居寒處或飲寒水則便過，其振寒復
至，氣短促，胸中滿悶而痛，必有膈咽不通欲絕之狀，甚則目瞪，聲聞於外而淚涕
涎痰大作，方過，其發躁須臾而已，振寒復至，或面白而不澤者，脫血也，悲愁不
樂，情慘慘，意悲悲，健忘或善嚏，間出此風熱，大損寒水，燥金之復也，如六脈
細弦而濇，按之空虛，此大寒證，亦傷精氣，以辛甘溫甘熱滑潤之劑，以瀉西方北
方則愈。

薑附湯。

治中寒口噤，四肢強直，失音不語，或卒然暈倒，口吐涎沬，狀如冒風，手足厥冷
，或腹煩燥，兼治陰證傷寒，大便自利而發熱者。

乾薑（二兩另為細末），附子（一兩生用去皮臍細切）。

右和勻，每服三錢，水一盞半煎至七分，去柤溫服，或慮此藥，大燥即以附子理中
湯相繼服餌，薑附本治傷寒，經下之後又復發汗，內外俱虛，身無大熱，晝則煩燥
，夜則安靜，不嘔不喝，六脈沉伏，並宜服此，不知脈者，更須審之，兼治中脘虛
寒，久積痰水，心腹冷痛，霍亂轉筋，四肢厥逆，一方附子湯，以生用者名白通湯
，加白朮倍之甘草減半，名生附白朮湯，治中風濕，昏悶恍惚，腹滿身重，手足緩
縱，自汗，失音不語，便利不禁，一方用薑附湯，加麻黃，白朮，人參，甘草
等分，名附子麻黃湯，治中寒濕，昏暈緩弱，腰背強急，口眼喎斜，語聲渾濁，心
腹脹，氣上喘急，不能轉動，更宜審而用之。

沉香桂附丸。

沉香，附子（炮去支臍），乾薑（炮），良薑（剉炒），官桂（去皮），茴香，川
烏頭（炮去皮臍，剉作塊子，子如豆大，再炒令黃用），吳茱萸（湯浸洗去苦炒）
。

右各一兩為細末，用好醋煮，麵糊為丸，如桐子大，每服五七十丸，熟米飲送下，
空腹食前，日進二服，忌生冷硬物。

十全大補湯。

人參，肉桂，川芎，熟地黃，茯苓（去白），白朮，甘草，黃耆，當歸（去蘆），
白芍藥。

右件一十味，剉為末，每服二錢，水一盞，入生薑三片，棗二枚，同煎至七分，
去滓溫服，不拘時。

  ==諸脹腹大，皆屬於熱。

諸脹腹大，皆屬於熱，此乃八益之邪有餘之證，自天外而入，是感風寒之邪傳裏，
寒變為熱，作胃實，日晡潮熱，大渴引飲，譫語，是太陽陽明，并大實大滿者，大
承氣下之，少陽陽明微滿實者，小承氣下之，泄之則脹已，此之謂也。假令痎瘧為
脹滿，亦有寒脹熱脹，是天之邪氣，傷暑而得之，不即時發，至秋暑氣衰絕而瘧病
作矣，知其寒也，局方用交解飲子者是也，內虛不足，寒濕令人中滿，及五臟六腑
俱有脹滿，更以脈家寒熱多少，較之胃中寒則脹滿，濁氣在上則生脹，脹取三陽
，三陽者，足太陽膀胱，寒水為脹腹暴滿，按之不下，取太陽經絡者，胃之募也，
正同腹滿脹，支鬲胠下厥上，胃過在太陰陽明，胃中寒濕鬱遏也，太陰脹後
，不利不欲食，食則嘔，不得臥，按所說寒脹之多如此，中滿治法，當開鬼門，潔
淨府，開鬼門者，謂發汗也，潔淨者，利小便也，中滿者瀉之於內，謂脾胃有病，
當令上下分消其氣，下焦如瀆，氣血自然分化，不待泄滓濊，如或大實大滿，大小
便不利，從權以寒熱藥下之，或傷酒濕麵，及味厚之物，膏粱之人，或食已便臥，
使濕熱之氣不得施化，致令腹脹滿，此脹亦是熱脹，治熱脹，分消丸主之，如或多
食寒涼，及脾胃久虛之人，胃中寒則脹滿，或藏寒生滿病，以治寒脹，中滿分消湯
主之，病勢大小用藥輕重，臨時加減，不敢少越耳。

中滿分消丸。

治中滿脹，氣脹水氣脹，大熱脹，不治寒脹。

黃芩（去腐剉炒半兩），薑黃，白朮，人參（去蘆），炙甘草，豬苓（去黑皮各一
錢），黃連（去鬚剉炒半兩），白茯苓（去皮），縮砂仁，乾生薑（各二錢），枳
實（麩炒黃），半夏（湯浸七次各半兩），厚朴（薑製一兩），知母（剉炒四錢）
，澤瀉（三錢），陳皮。

右細碾，茯苓澤瀉生薑各各為末另秤外，共為極細末，秤入上三味，和勻水浸，蒸
餅為丸，如桐子大，每服一百丸，焙熱，白湯送下（寒因熱用，故焙熱服之），食
遠，量病人虛實加減。

中滿分消湯。

治中滿，寒脹寒疝，大小便不通，陰躁，足不收，四肢厥逆，食入反出，下虛中滿
，腹中寒，心下痞，下焦躁寒，沉厥奔豚不收，並宜服之。

益智仁，半夏，茯苓，木香，升麻（各三分），川烏頭，澤瀉，人參，青皮，當歸
，生薑，麻黃，柴胡，乾薑，蓽澄茄，黃連（各二分），黃耆，吳茱萸，草豆蔻，
厚朴（各五分），黃柏（五分，使藥又為熱因寒用）。

右件剉如麻豆大，都作一服，水二大盞，煎至一盞，去滓，大溫服，食前，大忌房
勞，酒濕麵，生冷硬物。諸嘔吐酸，皆屬於熱。

霍香安胃散。

治胃虛弱不能飲食，嘔吐不待腐熟。

藿香，丁香，人參（各二錢半），橘皮（半兩）。

右件四味為細末，每服二錢，水一盞，生薑三片，同煎七分，和滓冷服，食前。

加減二陳湯。

治痰飲為患，或嘔吐惡心，或頭眩心悸，或中脘不快，或發為寒熱，或因食生冷，
脾胃不和，並宜服之。

丁香（一兩），半夏，橘紅（各五兩），茯苓（三兩），炙甘草（一兩半）。

右咀，每服四錢，水一盞半，生薑七片，烏梅一箇，煎至六分，去柤，熱服，不
拘時候，治痞疾加草豆蔻一兩半，麵裹燒熟用。

  ==諸痿喘嘔，今立熱喘寒喘二方。

人參平肺散。

治心火刑肺，傳為肺痿，咳嗽喘嘔，痰涎壅盛，胸膈痞滿，咽嗌不利。桑白皮（一
兩），知母（七錢），炙甘草，地骨皮（各半兩），五味子（三百箇），茯苓，青
皮，人參（各四錢），陳皮（半兩去白），天門冬（去心四錢）。

右件咀，水二盞，煎至一盞，去滓溫服，食後。如熱甚加黃芩（四錢），紫蘇葉
，半夏（洗各半兩）。

參蘇溫肺湯。

治形寒飲冷，傷肺喘嗽，煩心胸滿，氣不得動暢。

人參，紫蘇葉，甘草（各半兩），肉桂，五味子，木香（各四錢），陳皮（去白）
，白朮（各六錢），半夏（薑製），白茯苓（去皮各半兩），桑白皮（一兩）。

右為末，每服半兩，水一盞半，生薑三片，同煎至八分，去滓，大溫服，食後。
如冬寒，每服中加不去節麻黃五分，先洗去沬，下諸藥。

  ==諸脈有關有覆有溢。

滋腎丸。

治不渴而小便閉，邪熱在血分也。

黃柏（三兩，細剉酒拌陰乾秤），知母（二兩，酒浸陰乾秤），肉桂（一錢半）。

右上三味，氣味俱陰，以同腎氣，故能補腎而瀉下焦火也，桂與火邪同體，故曰寒
因熱用，凡諸病在下焦，皆不渴也，熟水為丸，百沸湯送下。

清肺飲子。

治渴而小便閉，邪熱在氣分也。

茯苓（去皮），豬苓（去皮），白朮（各三錢），澤瀉，琥珀，瞿麥，肉桂（各五
分），燈心，木通（七分），車前子（炮二錢），通草（二分），萹蓄（七分）。

右為極細末，每服半兩，水一盞半，煎至一盞，帶熱服，或剉如麻豆大，作湯煎服
亦可，局方中八正散，仲景五苓散亦宜用。

  ==損其腎者益其精。

腎有兩枚，右為命門相火，左為腎水，同質而異事也，夫損者，當損何藏而治之，
形不足者溫之，以氣精不足者補之，以味氣化精生味，和形長無陰，則陽無以化，
當以味補腎，真陰之虛而瀉其火邪，以封髓丹，滋腎丸，地黃丸之類是也，陰本既
固，陽氣自生，化成精髓，若相火陽精不足，宜用辛溫之劑，世之用辛熱之藥者，
治寒甚之病，非補腎精也。

還少丹。

大補心腎脾胃一切虛損，神志俱耗，筋力頓衰，腰腳沉重，肢體倦怠，血氣羸乏，
小便渾濁。

乾山藥，牛膝（酒浸一宿焙乾），遠志，山茱萸，白茯苓，五味子，巴戟（酒浸去
心），石菖蒲，肉蓯蓉（酒浸一宿切焙乾），枳實（各一兩），枸杞（一兩半），
杜仲（去皮薑汁并酒合塗炙熟），舶上茴香（各一兩），熟地黃（一兩半）。

右為細末，煉蜜同棗肉為丸，如桐子大，每服三十丸，溫酒或鹽湯送下，日三服，
食前。五日覺有力，十日精神爽，半月氣力頗壯，二十日目明，一月夜思飲食，冬
月手足常暖，筋骨壯盛，如熱加山梔子一兩，心氣不寧加麥門冬一兩，少精神加五
味子一兩，陽弱加續斷一兩，常服齒堅，永無瘴瘧，婦人服之，暖子宮，姿容悅澤
。

補益腎肝丸。

治目中溜火，視物昏花，耳聾耳鳴，困倦乏力，寢汗憎風，行步不正，兩足欹側，
臥而多驚，腳膝無力，腰已下消瘦。

柴胡，羌活，生地黃（炒），苦參，防巳（炒各半兩），附子（炮），肉桂（各一
錢），當歸身（三錢）。

右件為細末，熱水為丸，如雞頭大，每服四十丸，溫水下，食前。

水芝丸。

連實去皮，不以多少，用好酒浸一宿，入大豬肚內，用水煮熟，取出焙乾。

右為極細末，酒糊為丸，如雞頭大，每服五七十丸，溫酒送下，食前。

  ==上部有脈，下部無脈，其人當吐，食傷太陰也。

瓜蒂散。

瓜蒂，赤小豆（各等分）。

右二味為末，每服二錢匕，溫漿水調下，取吐為度。

地黃丸。

治腎氣虛，久新憔悴，寢汗發熱，五藏齊損，瘦弱虛煩，骨蒸痿弱，下血。乾山藥
，山茱萸（各四錢），澤瀉，牡丹皮，白茯苓（各三錢），熟地黃（八錢）。

右為末，煉蜜為丸，如桐子大，每服五十丸，溫水送下，空心。

三才封髓丹。

降心火，益腎水。

天門冬（去心），熟地黃，人參（去蘆各半兩），黃柏（三兩），縮砂仁（一兩半
），甘草（七錢）。

右件為細末，水糊為丸，如桐子大，每服五十丸，用蓯蓉半兩，切作片子，酒一大
盞，浸一宿，次日煎三四沸，去滓，送下前丸子，空心。

離硃丹（又名神珠丹）。

治下焦陽虛，臍腹冷痛，足胻寒而逆。

杜仲（三兩去絲），萆薢（二兩），訶子（五箇），龍骨（一兩），破故紙（炒三
兩），硃砂（一錢半研），胡桃（一百二十箇去膈皮），縮砂仁（半兩），巴戟（
酒浸去心二兩）。

右件為細末，酒糊為丸，如桐子大，硃砂為衣，每服二十丸，空心鹽湯溫酒下。

大真丹。

治下焦陽虛。

沉香，巴戟（酒浸去心），茴香（鹽炒香去鹽用），萆薢（酒浸炒），胡蘆巴（炒
香），琥珀，牽牛（鹽炒香黑去鹽），破故紙（炒香），杜仲（炒去絲各一兩），
肉桂（半兩）。

右十味為細末，用元浸藥酒，打麵為丸，如桐子大，每服五十丸至七八十丸，空心
溫酒下。

八味丸。

治腎氣虛乏，下元冷憊，臍腹重疼痛，夜多旋溺，腳膝緩弱，肢體倦怠，面色痿黃
或黧黑，及虛勞不足，渴欲飲水，腰重疼痛，少腹急痛，小便不利，並宜服之。

熟地黃（八兩），山藥，山茱萸（各四兩），肉桂（去皮二兩），牡丹皮，澤瀉，
白茯苓（去皮各三兩），附子（炮二兩）。

右件為細末，煉蜜為丸，如桐子大，每服五十丸至七十丸，溫酒送下，鹽湯亦得，
空腹食前，婦人淡醋湯下，陽事多痿不振，用全方，然夏減桂附一半，春秋三停減
一（疾去精走全減桂附，只服六味地黃丸），血虛陰衰，熟地為君。精滑，山茱萸
為君。小便或多或少或赤黃，白茯苓為君。小便淋瀝，澤瀉為君。心虛腸胃間積熱
，肝氣盛，心氣不足，牡丹皮為君。皮膚燥澀，乾山藥為君。已上但言為君者，其
分兩用乾地黃分兩，其乾地黃卻依立為君，分兩同。

  ==幽門不通，上衝吸門不開，噎塞大便燥秘。

通幽湯。

當歸身，升麻，桃仁泥子（各一錢），生地黃，熟地黃（各五分），炙甘草，紅花
（各一分）。

右咀，水煎服，食前。

潤腸湯。

治大腸燥結不通。

升麻，當歸尾，生甘草，煨大黃，桃仁，麻仁，熟地黃（各一錢），生地黃（二錢
），紅花（三分）。

右件剉如麻豆大，都作一服，水三盞，先拌藥濕，煎至一盞，去滓，帶熱服，食前
。

  ==中標題==  腳氣論。

夫腳氣之疾，實水濕之所為也，蓋濕之害人，皮肉筋脈而屬於下，然亦有二焉，一
則自外而感，一則自內而致，其治法自應不同，南方之疾，北方之疾，自內而致者
也，南方地下水寒，其清濕之氣中於人，必自足始，北方之人常食潼乳，又飲之無
節，且潼乳之為物，其形質則水也，酒體亦然，人之水穀入胃，胃氣蒸騰，其氣與
味宣之於經絡，化之為氣血，苟元氣不充，胃氣本弱，飲食自倍，脾胃乃傷，其氣
與味不得宣暢，旁通水濕之性，潤下而致之也。

當歸拈痛湯。

治濕熱為病，肢節煩痛，肩背沉重，胸膈不利，及遍身疼痛，下至於足脛腫痛不可
忍。

羌活（半兩），人參（去蘆），苦參（酒洗），升麻，葛根，蒼朮（各二錢），炙
甘草，黃芩（酒洗），茵陳葉（酒炒各半兩），防風（去蘆），當歸身，知母（酒
洗），黃芩（炒），澤瀉，豬苓（各三錢），白朮（一錢半）。

右咀，如麻豆大，每服一兩，水二大盞半，先以水拌濕，候少時，煎至一大盞，
去滓溫服，空心食前，待少時，以美膳壓之，臨臥一服，不須膳壓。

羌活導滯湯。

治腳氣初發，一身盡疼，或肢節腫痛，便溺阻隔，以此藥導之，後以當歸拈痛湯除
之。

羌活，獨活（各半兩），大黃（酒煨一兩），防己，當歸（各三錢），枳實（麩炒
二錢）。

右件咀，如麻豆大，每服秤五錢或七錢，水二盞煎至一盞，去滓溫服，以微利則
已，量虛實加減。

開結導引丸。

治飲食不消，心下痞悶。

橘皮，白朮，澤瀉，茯苓，麥蘗麵，炒（各一兩），乾生薑，青皮（各半兩），
枳實，半夏（湯洗七次一兩），如有積塊加巴豆霜一錢半。

右件為細末，湯浸蒸餅為丸，如桐子大，每服三五十丸至七十丸，溫水下，食遠。

除濕丹。

治諸濕，客傳腰膝重痛，足脛浮腫。

檳榔，甘遂，威靈仙，赤芍藥，葶藶（各二兩），乳香，沒藥（各一兩另研），牽
牛（半兩），大戟（炒三兩），陳皮（去白四兩）。

右為末，麵糊為丸，如桐子大，每服五十丸至七八十丸，溫水下，食前，得更衣止
後服，如服藥前後忌酒二日，藥後亦忌濕麵三兩日，食溫淡粥補胃尢佳。

淋渫腳氣除濕湯。

內受濕氣不能外達，淋渫開導泄越其邪。

葳靈仙，防風（去蘆），荊芥穗，當歸（去蘆），地骨皮，蒴葉，升麻（去腐）
，白芍藥（去皮各一兩）。

右件各剉細末，水二（斗），煮至一（斗）五升，去滓，熱渫洗無時。

枳實大黃湯。

治腳氣腫痛。

羌活（一錢半），當歸身（一錢），枳實，大黃（各五分）。

右剉如麻豆大，都作一服，水二大盞半，煎至一盞，去滓，大溫服，空心，下利一
兩行痛止。

  ==中風有三

內經曰：人之氣，以天地之疾風名之。故中風者，非外來風邪，乃本氣病也，凡人
年過四旬，氣衰者多有此疾，壯歲之際無有也，若肥盛則間有之，亦形盛氣衰如此
，治法和藏府通經絡，便是治風，然輕重有三，中血脈則口眼喎邪，亦有賊風襲虛
傷之者也，中府則肢廢，中藏則性命危急，此三者治各不同，如中血脈，外有六經
之形證，則從小續命湯加減，及疏風湯治之。中府內有便溺之阻隔，宜三化湯，或
局方中麻仁丸。通利外無六經之形證，內無便溺之阻隔，宜養血通氣，大秦艽湯，
羌活愈風湯治之，中藏痰涎昏冒，宜至寶丹之類鎮墜，若中血脈，中府之病初不宜
用龍麝牛黃為，麝香治脾入肉，牛黃入肝治筋，龍腦入腎治骨，恐引風深入骨髓，
如油入麵，莫之能出，又不可一概用大戟芫花甘遂，瀉大便損其陰血，真氣愈虛。
方列於後。

小續命湯。

麻黃（去節），人參（去蘆），黃芩（去腐），芍藥，炙甘草，川弓，杏仁（麩炒
去皮尖），防己，官桂（各一兩），防風（一兩半），附子（炮去皮臍細剉半兩）
。

右除附子杏仁外，搗為末，後入二味令勻，每服五錢，水一盞半，入生薑五片，
煎至一盞，去滓，稍熱服，食前。

始治中風，不審六經之形證加減，雖治與不治無異也，開則灑然寒，閉則熱而悶，
知暴中風邪，宜先以加減續命湯隨證治之，中風無汗惡寒，宜

麻黃續命湯。

麻黃，防風，杏仁。

依本方加一倍，宜鍼太陽經，至陰出血，崑崙舉蹻。

中風有汗惡風，桂枝續命湯。

桂枝，芍藥，杏仁。

依本方加一倍，宜鍼風府，此二證太陽中風也。

中風身熱無汗不惡寒，白虎續命湯。

石膏，知母（一料中各加二兩），甘草。

依本方加一倍。

中風身熱有汗不惡風，葛根續命湯。

葛根，桂枝，黃芩。

依本方加一倍，宜鍼陷谷，刺厲兌，鍼陷谷者，去陽明之賊也，刺厲兌者，瀉陽明
之實也，此二證，陽明中風也。

中風無汗身涼，附子續命湯。

附子（加一倍），乾薑（加二兩），甘草（加二兩）。

宜鍼隱白穴，去太陰之賊也，此一證，太陰經中風也。

中風有汗無熱，桂附續命湯。

桂枝，附子，甘草。

依本方加一倍，宜鍼太谿，此一證，少陰經中風也。

無此四證，六經混殽，繫於少陽厥陰，或肢節攣痛，或麻木不仁，宜

羌活連翹續命湯。

小續命（八兩），羌活（四兩），連翹（六兩）。

右古之續命，混殽無經，今立分經治療，又分各經鍼刺，無不愈也。治法：厥陰之
井大敦，刺以通其經，少陽之經絕骨，炙以引其熱，此通經引熱，是鍼灸同象治法
之大體也。

疏風湯。

治半身不遂，或肢體麻痹，筋骨疼痛。

麻黃（去節三兩），益智仁，杏仁（炒去皮各一兩），炙甘草，升麻（各五兩）。

右件咀，每服一兩水，一小碗煎至六分，去滓熱服，腳蹬熱水葫蘆，以大汗出，
去葫蘆，冬月不可。

中風外有六經之形證，先以加減續命隨證治之，內有便溺之阻隔，復以

三化湯導之。

厚朴（酒製），大黃，枳實，羌活。

右剉麻豆大，每服三兩，水三升煎至一升半，終日服之，以微利則已，如內邪已除
，外邪已盡，當從愈風湯加減治之，然治病之法不可失於通塞，或一氣之微汗，或
一旬之通利，如此為常治之法也，久之清濁自分，榮衛自和矣。

羌活愈風湯。

療腎肝虛，筋骨弱，語言難，精神昏憒，及治風濕內弱者，是風熱體重也，或瘦而
一肢偏枯，或肥而半身不遂，或恐而健忘，喜已多思，思忘之道，皆精不足也，故
心亂則百病生，靜則萬病息，是以此藥能安心養神，調陰陽無偏勝。

羌活，甘草（炙），防風（去蘆），黃耆（去蘆），蔓荊子，川芎，細辛，枳殼（
麩炒去穰），人參（去蘆），地骨皮（去骨），麻黃（去根），知母（去皮）甘菊
，薄荷（去枝），枸杞，當歸（去蘆），獨活，白芷，杜仲（炒去鬚），秦艽（去
蘆），柴胡（去苗），半夏（湯洗薑製），厚朴（薑製），熟地黃，防己（各二兩
），芍藥（去皮），黃芩（去腐），白茯苓（去皮各二兩），石膏，生地黃，蒼朮
（各四兩），官桂（一兩泔浸），前胡（二兩）。

右剉每服一兩，水二盞煎至一盞，去滓溫服，如遇天陰加生薑三片煎服，空心一服
，臨臥再煎滓服，俱要食遠，空心一服，噀下二丹丸為之重劑，臨臥噀下四白丸為
之輕劑，立其法是動以安神，靜以清肺。

假令一氣而微汗，用愈風湯三兩，加麻黃一兩，勻作四服，每服加生薑五七片，空
心服之，以粥投之，得微汗則佳，如一旬之通利，用愈風湯三兩，大黃一兩，亦勻
作四服，如前煎，臨臥服之，得利為妙，常服之藥，不可失四時之輔，如望春大寒
之後，加半夏二兩，柴胡二兩通四兩，人參二兩通四兩，謂迎而奪少陽之氣也。

望夏之月半，加石膏二兩通六兩，黃芩二兩通五兩，知母二兩通四兩，謂迎而奪陽
明之氣也。

季夏之月，加防己二兩通四兩，白朮二兩，茯苓二兩通五兩，謂勝脾土之濕也。

初秋大暑之後，加厚朴二兩通四兩，藿香二兩，桂一兩通二兩，謂迎而奪太陰之氣
也。

霜降之後望冬，加附子一兩，官桂一兩，當歸二兩通四兩，謂勝少陰之氣也。

二丹丸四白丸方在後，衛生寶鑑內附。

得春減冬所加藥，四時加減類此，此藥具七情六慾四氣，無使五藏偏勝，反不動於
榮衛，如風秘則服之，永不燥結，如久瀉則服之，能自調適，初覺風氣，便能服此
藥，及新方中大麻丸一料，相為表裏，治未病之聖藥也，及已病者，更宜常服，無
問男子婦人，小兒風癇，急慢驚風等病，服之神效，如解利四時，傷寒隨四時加減
法服之。

中風，外無六經之形證，內無便溺之阻隔，知為血弱不能養於筋，故手足不能運化
，舌強不能言，宜養血而筋自榮也，當以

大秦艽湯主之。

秦艽，石膏（各二兩），甘草，川芎，當歸，羌活，獨活，防風，黃芩，白芍藥，
吳白芷，白朮，生地黃，熟地黃，白茯苓（各一兩），細辛（半兩）。

右剉每服一兩，水二盞煎至一盞，去滓溫服，無時。如遇天陰加生薑七八片，如心
下痞，每服一兩，內加枳實一錢同煎，肺寒則面白生痰，喘欬嚏唾。

半夏溫肺湯。

治心腹中脘痰水冷氣，心下汪洋嘈雜，腸鳴多唾，口中清水自出，肋急脹，痛不
欲食，此胃氣虛冷所致，其脈沉弦細遲。

細辛，橘皮，桂心，人參，旋覆花，甘草，桔梗，芍藥，半夏（各半兩），赤茯苓
（三分）。

右為麤末，每服四錢，水一盞半，生薑七片，煎至八分，去滓溫服，食後。

丁香半夏丸。

治心下停飲冷痰，頭目眩運，睡臥口中多涎。

檳榔（三分），丁香，半夏（各一兩），細辛，乾薑，人參（各半兩）。

右為細末，生薑麵糊為丸，如桐子大，每服三十丸，生薑湯下，日三。

紫蘇飲子。

治脾肺虛寒，痰涎欬嗽。

紫蘇葉，桑白皮，青皮，五味子，杏仁，麻黃，甘草，陳皮（各半兩），人參，半
夏（湯洗各三兩）。

右咀，每服半兩，水二盞，生薑三片，煎至七分，去滓溫服。

  ==肺病，面白而不澤，則為脫氣脫血，脫津脫液，脫精脫神。

巴戟丸。

治肝腎俱虛，收斂精氣，補真戢陽，充越肌膚，進美飲食。

五味子，川巴戟（去心），肉蓯蓉，人參，菟絲子，熟地黃，覆盆子，白朮，益智
仁（炒），骨碎補（洗去毛），白龍骨，茴香，牡蠣（各等分）。

右為細末，煉蜜為丸，如桐子大，每服三十丸，空心食前，米飲送下，此藥補精氣
止汗。

雙和散。

補益血氣，治虛勞少力。

黃耆，熟地黃，當歸，川芎（各一兩），白芍藥（三兩半），官桂，甘草（各三分
），人參（三錢）。

右咀，每服五錢，水二盞，生薑三片，肥棗一枚，同煎至八分，去滓溫服，大疾
之後，虛勞氣乏者，以此調治，皆驗溫而有補。

附子溫中丸。

治脾胃，順氣化痰，嘔吐，噎膈留飲，腸鳴，濕冷泄注，辟寒，養正氣。

附子，乾薑，白朮（各一兩），肉桂，炙甘草（各半兩），良薑（七錢）。

右為細末，煉蜜為丸，一兩作十丸，每服一丸，細嚼。生薑橘皮湯送下，米飲亦得
，食前。

  ==中標題==  五邪相干（謂賊實微虛正也）。

假令肝病實邪，風熱相合，風性急，火搖動焰而旋轉，其脈弦而緊洪，風熱發狂，
宜

芎黃湯。

羌活，川芎，大黃（各一兩），甘草（半兩）。

右咀，每服半兩，水二盞，煎至六分，去滓溫服。

虛邪，風寒相合，木慮腎，恐拘急，自汗，其脈弦緊而沉，仲景云：風感太陽，移
證在太陽經中，桂枝加附子湯主之。

賊邪，風燥相合，血虛筋縮，皮膚皴揭，脈弦浮而濇，仲景云：血虛筋急，桂枝加
括蔞湯主之。

微邪，風濕相合，體重節痛，藏府洞泄，脈弦長而緩，仲景云：身體疼痛，下利清
穀，急當救裏，四逆湯主之。

正邪，中風目眩，頭重，叫怒不出，脈弦緊而長。仲景云：甚則如癇，為真，羌
活湯。本草云：羌活主主癇，防風黃芩為佐，小兒為癇，大人為。

假令心病，實邪熱濕相合，憒憒心煩，熱蒸不眠，脾經絡於心經，起於心，心脾二
經相接，故為濕熱，脈浮大而緩，足太陰寄證在手太陽，宜梔豉湯，若痞加厚朴枳
實。虛邪，熱風相合，妄聽妄聞耳簫聲，膽與三焦之經同出於耳，銅人云：刺關衝
出血，瀉支溝，脈浮大而弦，初小柴胡湯，後大柴胡湯，此證是太陽與少陽為病，
前客後主也。賊邪，熱寒相合，膽惕心懸如饑，神怯恐怖，足少陰與手厥陰相接水
中，心經守邪，故神怯怖耳，脈大而沉濡，亦在太陽經中。內經曰：心虛則熱收於
內，黃連附子瀉心湯主之，法云：熱多寒少以為佐矣。如寒多熱少，加附子乾薑佐
之。微邪，熱燥相合，過飲歌樂，實為熱燥，俗言暢飲也。病人曰：快活快活，是
有聲於歌樂也。以意思漿，是無聲歌樂也。脈洪大而濇，白虎湯主之。喘則加人參
。正邪，熱也，脫陽見鬼，躁擾狂起，脈洪實，一呼四至，是八至脈也，小承氣湯
主之，謂腹不堅大也。

假令脾病，實邪濕燥相合，胃中燥屎，腹滿堅痛，其脈緩而長濇，是正陽陽明證也
，調胃承氣湯主之。虛邪，濕熱相合，熱陷胃中，腸癖下血，脈中緩，大黃黃連解
毒湯主之。賊邪，濕風相合，嘔逆痛，往來寒熱，脈緩而弦長，小柴胡湯主之。
微邪，濕寒相合，濕與寒交，寒來求濕，身黃而不熱，體重而不渴，謂之寒濕，其
脈緩沉而滑，朮附湯主之。如小便不利者，加茯苓。正邪，濕自病，腹滿時痛，手
足自溫，其脈沉濇而長，虛痛。桂枝加芍藥湯主之。實痛，桂枝加大黃湯。

假令肺病，實邪燥寒相合，毛聳皮涼，溲多而清，其脈短濇而沉，此證如秋冬，宜
八味丸。若春夏宜地黃丸。虛邪，燥濕相合，微喘而痞，便難而痰，其脈浮濇而緩
，枳實理中丸主之。如喘甚加人參，若便難加木香檳榔各半錢，為極細末，煎下理
中丸。賊邪，燥熱相合，鼻窒鼽衄，血溢血泄，其脈濇而浮大，甚者桃仁承氣湯，
微者犀角地黃湯，極者抵當湯，微極抵當丸。微邪，燥風相合，皮著甲枯，血虛氣
虛，二藏俱虛，先血後氣，其脈浮濇而弦，久養氣血藥主之。正邪，燥自病，其氣
奔鬱，皆屬於肺，諸燥有聲，其脈浮濇而短，列諸嗽藥選而用之。

假令腎病，實邪寒風相合，藏不藏散，下利純清，其脈沉滑而弦，仲景云：少陰證
，口燥咽乾，下利純清，大承氣湯主之。脈沉弦而遲，四肢逆冷者，宜四逆湯等。
虛邪，寒清相合，腎唾多呻，灑浙寒清，無寐，經言：燥化清，其脈沉實而濇，酸
棗仁湯主之。賊邪，寒濕相合，腎為胃關，關閉水溢，關閉不利，水在胃為腫，水
在肺為喘，及變諸證。其脈沉緩而大。仲景云：大病差後，腰下有水氣者，牡蠣澤
瀉湯主之。微邪，寒熱相合，膀胱熱鬱，津液枯少，其脈沉濡而大，內經曰：水少
，乾涸也，豬苓湯主之。正邪，寒自病，寒忿用藏，黑痹經沉，其脈沉濡而滑，黑
痹天麻丸，如證同脈異微者，府病也。甚者，藏病也。

  ==中標題==  淹疾瘧病。

肝病，面青脈弦，皮急多青，則痛形盛，胸痛，耳聾口苦，舌乾，往來寒熱，而
嘔已上是形盛，當和之以小柴胡湯也。如形衰骨搖而不能安於地，此乃膝筋治之，
以羌活湯，本草云：羌活為君也，瘧證取以少陽，如久者發為癉瘧，宜以鑱鍼刺絕
骨穴，復以小柴胡湯治之。

心病，面赤脈洪，身熱，赤多則熱，暴病，壯熱惡寒，麻黃加知母石膏黃芩湯主之
。此證如不發汗，久不愈為瘧也。淹疾腫，面赤身熱，脈洪緊而消瘦，婦人則亡
血，男子則失精。

脾病，面黃脈緩，皮膚亦緩，黃多則熱，形盛，依傷寒說是為濕溫，其脈陽浮而弱
，陰小而急，治在太陰濕溫，自汗，白虎湯加蒼朮主之，如久不愈為溫瘧重暍，白
虎加桂枝主之。淹疾。肉消食少無力。故曰熱消肌肉。宜以養血涼藥。內經曰：血
生肉。

肺病，面白皮濇脈亦濇，多白則寒，暴病濇痒，氣虛，麻黃加桂枝，令少汗出也。
傷寒論曰：夏傷於暑，汗不得出，為痒，若久不痊為風瘧，形衰面白，脈濇皮膚亦
濇，形羸氣弱，淹疾，衛氣不足。

腎病，面黑身涼，脈沉而滑，多黑則痹，暴病，形冷惡寒，三焦傷也。治之以薑附
湯或四逆湯，久不愈為瘧，暴氣衝上，吐食，夜發，俗呼謂之夜瘧，太陽經桂枝證
，形衰，淹疾，黑癉羸瘦，風痹，痿厥不能行也。

  ==中標題==  百病在氣在血。

夫百病晝則增劇，遇夜安靜，是陽病有餘，乃氣病而血不病也。百病夜則增劇，晝
則安靜，是陰病有餘，乃血病而氣不病也。晝則發熱，夜則安靜，是陽氣自旺於陽
分也，晝則安然，夜則發熱煩燥，是陽氣下陷入陰中也，名曰熱入血室。晝則發熱
煩燥，夜亦發熱煩燥，是重陽無陰也，當亟瀉其陽，峻補其陰，夜則惡寒，晝則安
靜，是陰血自旺於陰分也，夜則惡寒，晝亦惡寒，是重陰無陽也，當亟瀉其陰，峻
補其陽，夜則安靜，晝則惡寒，是陰氣上溢於陽中也。

夫五藏有邪，各有身熱，其狀各異以手捫摸有三法，以輕手捫之則熱重，按之則不
熱，是熱在皮毛血脈也。重按之至筋骨之分，則熱蒸手極甚，輕手則不熱，是邪在
筋骨之間也，輕手按之不熱，重加力以按之不熱，不輕不重按之而熱，是在筋骨之
上，皮毛血脈之下，乃熱在肌肉也。此為三法。以三黃丸通治之，細分之為五等。

肺熱者，輕手乃得，但微按全無，是瞥瞥然見於皮毛之上，日西尤甚，乃皮毛之熱
，其證必見喘嗽，灑浙寒熱，輕者瀉白散，重者宜涼膈散，白虎湯，地骨皮散。

心熱者，心主血脈，微按至皮膚之下，肌肉之上，輕手乃得，微按至皮毛之下則熱
少，加力按之則全不熱，是熱在血脈也。日中太甚，乃心之熱也。其證煩心心痛，
掌中熱而噦，宜黃連瀉心湯，導赤散，朱砂安神丸，清涼飲子。

脾熱者，輕手捫之不熱，重按至筋骨又不熱，不輕不重在輕手重手之間，熱在肌肉
，遇夜尤甚，證必怠惰嗜臥，四肢不收，無氣以動，宜瀉黃散。

肝熱者，重按之，肌肉之下至骨之上，乃肝之熱，寅卯間尤甚，其脈弦，四肢滿悶
，便難，轉筋，多怒多驚，四肢困熱，筋痿不能起於床，宜瀉青丸，柴胡飲子。

腎熱者，輕手重手俱不熱，如重手按至骨分，其熱蒸手如火，其人骨蘇蘇如蟲蝕，
其骨困熱不任，亦不能起於床，宜滋腎丸，六味地黃丸。

  ==治病必須求責。

假令治病無問傷寒畜血結胸發黃等諸證，并一切雜證等，各當於六經中求責之，謂
如黃證，或頭痛腰脊強，惡寒，即有太陽證也，或身熱目痛，鼻乾不得臥，即有陽
明證也，餘皆倣此。

醫學發明卷終。
