

   21  <>金‧劉完素著‧‧傷寒直格

                               建檔：行政院衛生署中醫藥委員會　何威德技正


      傷寒直格                              金  河間劉完素著

  ==1傷寒直格序

習醫要用直格，迺河間高尚先生劉守真所述也。守真深明素問造化陰陽之理，比嘗
語予曰：傷寒謂之大病者，死生在六七日之間，經日人之傷於寒也，則為病熱，古
今亦通，謂之傷寒熱病，前三日太陽陽明少陽受之，熱壯於表，汗之則愈。後三日
太陰少陰厥陰受之，熱傳於裏，下之則痊，六經傳受自淺至深，皆是熱證，非有陰
寒之病。古聖訓陰陽為表裏，惟仲景深得其旨，厥後朱肱奉議作活人書，尚失仲景
本意，將陰陽字釋作寒熱，此差之釐，失之千里，而中間誤罹橫夭者，蓋不少焉，
不可不知也。予語守真曰：先生之論如此，何不闢此說以暴耀當世，以革醫流之弊
，反忍而無言何邪，守真曰：世之所集各異，人情喜溫而惡寒，恐論者不詳，反生
疑訪，又曰欲編書十卷，尚未能就故弗克耳。今太原書坊劉生鋟梓以廣其傳，深有
益於世，如宵行冥冥迷不知徑，忽遇明燈巨火正路，昭然若有，執迷而不知信行者
，固不足言，而聰明博雅君子能於此者，原始反終研精覃思則其所得又何待，予之
喋喋也。

  ==1卷上

  ==2（第一章）習醫要用直格

  ==3（第一節）十干

甲　乙　丙　丁　戊　己　庚　辛　壬　癸

  ==3（第二節）臟腑配合

甲膽　（手少陽），乙肝（手厥陰），東方木也。

丙小腸（手太陽），丁心（手少陰），南方火也。

庚大腸（手陽明），辛肺（手太陰），西方金也。

壬膀胱（足太陽），癸腎（足少陰），北方水也。

戊胃　（足陽明），己脾（足太陰），中央土也。

凡先言者為剛，為陽，為兄，為腑，主於表。後言者為柔，為陰，為妹，為臟，主
於裏也。

  ==3（第三節）十二支

寅卯辰　已午未　申西戍　亥子丑

  ==3（第四節）臟腑經絡配合

寅三焦（手少陽）    卯大腸（手陽明）    辰小腸（手太陽）

巳包絡（手厥陰）    午心　（手少陰）    未肺　（手太陰）

申膽　（足少陽）    酉胃　（足陽明）    戌膀胱（足太陽）

亥肝　（足厥陰）    子腎　（足少陰）    丑脾　（足太陰）

手足三陰三陽者十三經絡之名也。

  ==3（第五節）手足經絡配天地四時

寅卯辰手三陽天陽春也。已午未手三陰天陰夏也。

申酉戌足三陽地陽秋也。亥子丑足三陰地陰冬也。

  ==3（第六節）合主表裏　（合音皆入聲，餘不音者並如字）

太陽少陰合，陽明太陰合，少陽厥陰合，足與足合，手與手合，如足太陽膀胱水合
足少陰腎水，陽為腑屬表，陰為臟屬裏。

  ==3（第七節）陰陽臟腑

肝與膽（厥陰）風木也，心與小腸（少陰）君火暑熱也，包絡及三焦（少陽）相火
也，此為陽之臟腑。

肺與胃（太陰）溼土也，肺與大腸（陽明）燥金也，腎與肪胱（太陽）寒水也，此
為陰之臟腑。

脾，心，肝，肺，腎，兼包絡（一名命門），為六臟。胃，小腸，膽，大腸，膀胱
兼三焦，為六腑。

  ==3（第八節）經絡病證

絡者正經脈道之旁小絡，如支絡絲絡之類也，皆運行氣血之脈也，各宗於本經焉。

手太陰肺病則肺脹滿彭彭，而喘欬缺盆痛，欬喘上氣，喘喝煩心胸滿，臑臂內前廉
痛甚則交兩手，而瞀肩背痛而汗出，虛則氣不能報息，小便數變。

十二經始於肺經，故其序如此。

喝（乙介切嘶聲也），缺盆者（肩前臑內陷中也），臑（音如，從肩至肘通名曰臑
，自手至腕通名曰臂），廉（猶畔也），瞀（音莫，眼黑也昏也，言氣亂兩手相交
而昏瞀也），不能報息（俗所云：氣少不能接續也），數（音朔，頻也）。

手陽明大腸病則齒痛腫，虛則目黃口乾鼽衄喉痹，腹中雷鳴，氣常衝胸喘不能久
立，肩前臑痛大指次指不能為用。

（音拙，面秀骨目下起骨也），鼽（音求，清涕也），衄（音濃入聲，鼻出血也
），不能為用（言屈伸不能如意也）。

足陽明胃經病則灑灑振寒，善伸數欠或惡人與火，聞木聲則惕然而驚心欲動，獨閉
牖而坐處，欲登高而歌，棄衣而走，賁嚮腹脹，罵詈不避親疏，氣甚則身前皆熱，
消穀善饑尿色黃，氣虛則身前皆寒慄，胃中寒則腹脹滿實，胸脘當心而痛。上支兩
鬲咽不通，食飲不下，狂瘧溫淫，汗出鼽衄，口喎唇胗，脛腫喉痹，腹水腫脹膝
臏腫痛，循胸傍過乳，衝腹伏兔外廉足胕上皆痛，中指不能動。

振（動搖也），善伸（自然能也），數欠（頻呵欠也），心欲動（不甯也），閉戶
為惡人（兼多驚），賁（音奔，勇猛也），嚮（向同熱坎也），慄（戰憚也），支
（持也固也），淫（亂也），臏（音牝，膝骨也），股（腿脾肉），伏兔（膝上起
肉也），（戶當切乃脛骨也），跗（音夫足面動脈也）。

足太陰脾經病則舌本強，食則嘔，腹脹溏泄，瘕水閉飲，發中滿食減善噫，身體皆
重，得後與氣快然而衰，甚則肌肉痿，足不收，行善瘈，腳下痛，四肢不舉，大小
便不通，虛則腹脹腸鳴，飧泄食不化，舌本痛不能動搖，食不下煩心，心不急痛，
寒瘧溏泄水下，黃疸不能臥，股膝內腫，厥大指不用。

本（舌根也），強（去聲不和柔也），溏（大便稀薄），瘕（音假，肚中結病也）
，水閉（言水不宣通也），噫（衣令切轉氣也），後與氣（言下氣也），痿（於為
切痹病也），契（合也，行則不覺腳相揩也），飧（音孫，食也），厥（其也不能
運用也）。

手少陰心經病則胸中痛，支滿下痛，膺背肩脾間痛，兩臂內痛，甚則嗌乾心痛
，渴而欲飲，身熱膚痛煩心譫妄，虛則善悲時眩，什胸腹下與腰背相引而痛，目
黃痛，臑後廉痛，掌中熱。

譫（音占亂言也），妄（見虛妄而言也），眩（玄去聲眩暈昏亂也），仆（音付卒
然而倒也）。

手太陽小腸經病則嗌乾頷腫不可回顧，肩似拔臑似折，虛則少腹控卵引腰上衝心
痛，耳聾目黃頰頷腫，肩臑肘臂卵廉痛。

嗌（音亦氣系也），少腹（臍下兩旁也），控（引也），卵（陰丸也）。

足太陽膀胱經病則囟頰腦中戶痛，衝頭目似脫，項似拔，腰似折，髀不可以曲，膕
如結，如列虛則痔盛，則瘧狂巔疾，頸頂囟頂腦戶中痛，目出黃，項背腰脊尻
後膕腳背痛，小指不為用。

衝頭痛（腦後橫衝眉間痛也），膕（曲脈後也結括也），（市兌切，一名，俗
所謂腳肚也），巔（頂也），尻（居刀切），後（陰後分合處也，大而言之睢也）
。

足少陰腎經病則饑不欲食，面黑如漆，咳唾則有血，喝喝而喘，坐而欲起，目
如無所見，心懸如饑，腹大脛腫，喘咳身寢汗出憎風，虛則腹滿身重濡泄，寒瘍流
水腰股痛發，膕促膝不便，煩冤足痿，清厥意不樂，大便難，善恐心惕如人將捕
，口熱舌乾咽腫，上氣嗌乾而痛，心煩而痛，黃疸腸癖，脊臀股內後廉痛，痿厥嗜
臥，臥不安，足下熱而痛。

喝（乙介切），（音荒），濡（溏泄也），寒瘍（俗言煉瘡），不便（不利便也
），煩冤（心悶亂不寧），痿（痹弱），清厥（手足清冷而厥逆也），痿厥（欲臥
而不安也），腸癖（下痢也）。

手厥陰心胞絡病則手心熱，臂肘攣急，腋腫甚則胸支滿，心澹澹而動，面黃目赤
，喜笑不休，虛則煩心，心痛掌中熱。

澹澹（水搖動貌）。

手少陽三焦病則耳聾，渾渾焞焞，虛則目銳眥痛，耳後肩臑肘臂外皆痛，小指次指
不能為用。

足厥陰肝經病則腰不可伏仰，丈夫疝，婦人少腹腫胘痛引少腹，甚則嗌乾面塵
，善怒忽忽，眩痛巔疾，目赤腫痛，耳聾頰痛，虛則目如無所見，無所聞，善
恐如人欲捕之，胸滿嘔逆洞泄，狐疝遺尿癃甚。

腋下曰，下骨為肋，肋之下曰胠（音區），面塵（面如浮塵），忽忽（昏亂
也），眩（頭目眩暈也），洞（疾流也），狐疝（言狐者疝氣之變化，隱見往來不
可測如狐也），遺尿（癃閉，小便癃閉而病疲憊也）。

  ==3（第九節）內外八邪

外有風寒暑溼，內有饑飽勞逸，逸非奔逸之逸，乃逸豫怠惰而生病也，與勞相反。
故經曰勞者溫之，逸者行之，使氣血運行也。西山記曰：久勞則安閒以保其極力之
處，久逸則導引以宣積滯之氣，故作役者誤也。

  ==3（第十節）內外病生四類

一者因氣變動而內成積聚癥瘕癲狂驚癇之類也。

癥（音貞堅積也），瘕（音假，血氣聚也），多喜曰癲，多怒曰狂。

二者因氣變動而外成癰腫瘡瘍，痂疥疽痔掉眩浮腫目赤，熛胗胕腫痛癢之類也。

不因一時所傷而病，乃久以漸積，臟腑變動興衰而病者，是曰因氣變動也。臟腑和
平卒然而即成病者，是曰不因氣之變動也。淺而大曰癰，深而惡曰疽，掉動搖也，
熛（音漂），赤丹留毒火熛也。

三者不因氣之變動而病生於內，則留飲僻食饑飽勞損，宿食霍亂悲恐想慕憂結之類
也。

僻（邪也），霍亂（上吐而下瀉也）。

四者不因氣之變動而病生於外，則瘴氣鬼魅蟲蛇蠱毒，蜚尸鬼擊衝薄墜墮，斫射刺
割，捶撲打探拉觸抹，風寒暑溼之類也。

蜚（去聲獸也，通言獸所傷人）。

  ==3（第十一節）九氣

怒則氣上，喜則氣緩，悲則氣消，恐則氣下，寒則氣收，恐則氣泄，驚則氣亂，勞
則氣耗，思則氣結。

炅（音桂熱也，舊音耿非），人怒則氣逆，甚則嘔血及飧泄，故氣上也。人喜則氣
和而志達，榮衛通利故氣緩，緩猶和也，故令人氣散也。悲則心緊急，肺布葉舉而
上焦不通，榮衛不散，熱氣在中，故令人氣消也。恐則精卻，卻則上焦閉，閉則氣
還，還則下焦張，故氣下行也。寒則腠理閉而氣不行，故氣收也。炅者熱也，熱則
腠理開而榮衛通汗大泄，故氣泄也。驚則心無所倚，神無所歸，慮無所定，故氣亂
也。勞則喘且內外皆越，故氣耗也，越散越也。思則心有所存，神有所歸，正氣留
而不行，故氣結也。結者滯而不通也。

  ==3（第十二節）五邪

母乘子曰虛邪（乘，勝也，克也），如心火熱乘脾土也。子乘母曰實邪，如肺金燥
乘脾土也。妻乘夫曰微邪，如腎水寒乘脾土也。夫乘妻曰賊邪，如肝木風乘脾土也
。自病曰正邪，如脾土自病溼也。五臟腑同法（各以類推）。

  ==3（第十三節）五邪微甚

微實正虛賊，從微至甚也。

此亦大略之言，細而推之各有微甚。

  ==3（第十四節）十干夫婦配合成五運

甲己合為〔土運〕，甲剛木克己柔土為夫婦成土運。

乙庚合為〔金運〕，乙柔木嫁庚剛金。

丙辛合為〔水運〕，丙陽火娶辛柔金。丁壬合為〔木運〕，丁陰火配壬陽水。

戊癸合為〔火運〕，戊陽土娶癸陰水。

  ==3（第十五節）五運太過不及

陽剛夫為太過，陰柔妻為不及。

此其略也，凡六十四年而周甲子，其中有歲運同司天，曰天府同歲支，曰歲會孟年
同曰支，德符歲運同司地，剛為同天符，柔為同歲會，凡此二十九，歲太過司天克
之曰天刑，及年前大寒，交氣日反，時程與運程為夫婦者，曰程德符，皆非太過不
及，乃年運之氣也，申子辰年寅初交己酉，丑年己初交寅午，戌年申初交亥卯，未
年亥初交氣也。

  ==3（第十六節）十二支應六氣三陰三陽

六氣為本，三陰三陽為標。

子午少陰〔君火〕（暑），    丑未太陰〔濕土〕。

寅申少陽〔相火〕（主大熱），卯酉陽明〔燥金〕。

辰戌太陽〔寒水〕，          已亥厥陰〔風木〕。

  ==3（第十七節）六氣有餘不足

孟少，仲平，季多也。

內經以寅申已亥四孟為一陰一陽也，子午卯酉四仲為一陰一陽也，辰戌丑未為三陰
三陽也。然陽為先，故主虛無變化輕微，而少陰為後，故主形體安靜重濁而多也。
故風火動亂，至陽為先，居孟未甚為少；寒溼肅靜，至陰為後，居季已甚而為多；
燥熱各得乎中，故居仲而平也。註曰氣有多少，是言六氣，形有旺衰，言五運也。

  ==3（第十八節）六氣

寒  暑  燥  濕  風  火

  ==3（第十九節）五運應五臟主病

諸風掉眩皆屬〔肝木〕，諸痛癢瘡瘍皆屬〔心火〕，諸濕腫滿皆屬〔脾土〕，諸寒
收引皆屬〔腎水〕，諸氣膹鬱病痿皆屬〔肺金〕。

膹（悶亂也），鬱（結滯壅塞也）。

  ==3（第二十節）六氣為病

諸暴彊直，支病耎戾，裏急筋縮皆屬於〔風〕。（乃厥陰風木肝膽之氣也）

諸病喘嘔吐酸，暴注下迫，轉筋，小便渾濁，腹脹大鼓之如鼓有聲，癰疽瘍疹，瘤
氣結核，吐下霍亂，瞀鬱腫脹，鼻塞鼽衄，血泄淋悶，身熱惡寒戰慄驚惑，悲笑譫
妄衄衊皆屬於〔熱〕。（少陰君火乃真心小腸之氣也）

注泄也，下迫後痛裏急痛也，結核言肌肉結如果中核也，溢上出泄下出衊血汗也
。衊（音蔑），衄（音忸，鼻出血也）。

諸痙強直積飲痞隔中滿，霍亂吐下體重胕腫肉如泥，而按不復起，皆屬於〔濕〕也
。（太陰濕土乃脾與胃之氣也）

痙（其井切），似風狂病也，一名曰（尺至切），積飲，水聚不散也。痞（否）
，腸胃氣液血脈否閉不能運行，謂之痞也。水穀傳化阻隔失常則曰隔胕（音附）。

諸熱瞀瘛筋惕悸動，搐搦瘛瘲暴瘖目眛，躁擾狂越罵詈驚駭，胕腫疼酸，氣逆上衝
，禁慄如喪神守，嚏嘔瘡瘍喉痹耳鳴及聾嘔涌溢食不下，目眛不明，暴注瘈暴病
暴死皆主於〔火〕也。（少陽相火乃心包絡三焦之氣也）

瘛（尺至切），瘖（音），（啞），狂躁，亂發狂也。禁慄寒戰如喪心神之守。
嚏（音帝），瘲（音縱兒病也），瘈（音契小兒病也）。

諸澀枯渴乾勁皴揭皆屬於〔燥〕。（陽明燥金，肺與大腸之氣也）

諸病上下所出水液澄徹清冷，癥瘕疝堅痞腹滿急痛，下利青白食已不饑吐利腥穢
，屈伸不便厥逆禁固皆屬於〔寒〕。（太陽寒水乃腎與膀胱之氣也）

  ==2（第二章）論脈

  ==3（第一節）三部九候

夫三部者，寸關尺也。〔寸〕應天為上部，〔關〕應人為中部，〔尺〕應地為下部
。九候者各浮於天，沉於地，中為人也。

  ==3（第二節）脈位輕重

高骨旁動脈為關。

中指正按高骨之端是也，俗不明其正理，但以穩於下指而差高骨於頭中指之間，如
此則三指各差在本位之後半部耳，或以頭指正在高骨或更在高骨之後者，此不通脈
之正理也。便使心精了然，既下指失其本位則亦無以知其為何病也。

關前至魚際為寸，是名陽位。

一名寸口，正在東關前堂骨後，赤白肥肉際宛中，骨縫陷中，可容一豆者，是乃名
魚際者也。

關後為尺是名陰位

關後至本經於太陰所入為合，在肘內大約紋動處，是名尺澤，長一尺故名尺也，陰
陽兩者之間則名關，三部長三寸以應三寸。凡男左女右，以中指與大指相接如關度
，中指上仄中節兩橫紋之際為一寸，凡取冗以此為則。而脈位之尺寸亦應此也，凡
寸脈主自心胸上至頭也，而關脈主中心胃至臍也，尺脈主下臍以至足也。左寸主心
及小腸（君火），左關主肝膽（風木），左尺主腎膀胱（寒水），右寸主肺大腸（
燥金），右關主脾胃（濕土），右尺主命門三焦（相火）。

所以然者，左手為陽，陽為君，面南布政而陽始於子水，以一歲六氣正位分之，則
應於亥正至丑終氣衰也，水之位主於左尺之脈，脈從尺入寸故水生風木於左關，應
丑至卯初之氣也，木生君火於左寸，陽道已成故為君火猶乾始於子而終於已也。自
卯正至已二之氣也，君上而臣下，陽進而升，陰退而降，故右手為陰，始於午火，
火面北而受氣，自已至未正三之氣也，三焦為正火主右尺之脈，相火生溼土於右關
，正位以至酉四之氣也，溼土生金於右寸，應酉至亥五之氣也，又主左尺水周而復
始也，及夫男左女右為夫婦，故左寸君火克右寸之金，左關木克右關之土，左尺水
克右尺之火，及夫命門者右腎也，屬火不屬水乃手厥陰心包絡之藏，舉世皆言心包
絡之藏，有名而無形，由不明理也。夫三焦乃水谷傳化之道路，自口至胃上口為上
焦，下至胃下二腸處為中焦，下至傳化出處為下焦，通曰三焦。今俗妄言無形狀而
空有名者，誤也。且如人從頭數至足皆不謂之人，則亦安可言人無形狀耶。全身而
言之固名人也，且血脈盡皆環貫臟腑運行周身，如果無命門三焦之形體則何得氣血
運行之道路耶。

各浮於腑而沉於臟中，而和緩者胸也。

脈在肌肉以上曰浮，在肌肉之下曰沉，或以肺養皮毛，心養血脈，脾養肌肉，肝養
筋膜，腎養骨髓，以此浮沉而分五臟之脈者，言脈位則可為用，則有失治病之道也
。

  ==3（第三節）脈息遲速

呼為陽，以應天，脈再動以應春夏，吸為陰以應地，脈再動以應秋冬。

氣出為呼入為吸，再兩次也動至也

或潤以太息而又一動者，以應長夏脾土，故一息四至五至，皆為和平。

太息言呼吸，或有長者也長夏六月也，平和言為平人不病之脈。

謂一歲四時五行俱備也，五至以上曰數，不滿四至曰遲，數過備者死，不及一至者
亦死。

數為熱遲為寒，過備八至之上也，是以平人之息合病人之脈也，故經曰常以不病調
病人，由是小兒八至為和平，十至有熱，六至為病寒也。自六歲以下通曰以此二歲
之法，人小則脈如數，長短亦然。

  ==3（第四節）七表

浮芤滑實弦緊洪此名七表，為陽，少陽之數七。

浮脈者輕手乃得，重按之不見。脈見諸陽為表熱，諸陰為表寒。

脈動於肌肉之上也浮，屬陽為病在表，一名府病，或傷風自汗脈浮為表熱，遲緩之
陰者表寒。

芤脈者浮大而軟，按之中央虛兩邊實也。

芤主熱甚失血，寸芤則吐血，微則衄，甚則俱出。關芤則胸癰下血。尺芤則大便血
，微則小便血，甚則俱下。

滑脈者不澀也，多與實數相兼則為病熱，或亡液血衰。雖熱而反濇也，或滑兼遲則
為病寒，平而滑者腎之本脈。

實脈大而長，浮沉皆得而數，陽熱也。

弦脈者軟虛而滑，端直而長也，弦主於風，或如琴弦或如張弓者，弦之太過也。

緊者不緩也或如轉索或如切繩者，緊之太過也。

緊脈主痛，多與實數相兼則為熱痛，或短緊微細陰脈相兼者寒痛也。洪脈者極大而
數，舉按者滑，實熱之極甚者也。

  ==3（第五節）八裏

為陰（象易少陰之數八），微沉緩濇遲伏濡弱也。

微脈者若有若無，極細而軟也，多兼於遲，主於陰寒，然或熱甚，汗泄吐利，氣而
損虛者，或陽厥極深者，或熱極將死脈欲絕者，脈亦有微沉緩濇遲伏濡弱，諸陰脈
見也，不寒便言為寒，須以標本明之。

先病為本根本也，後病為標梢末，又為病之氣，為本受病之臟腑經絡為標，世俗至
此更不明其陽極熱證，但以執其陰脈為寒內，外急救於陽則殘陰暴絕而反致死亡者
，不少也，且察色聽聲，問證切脈為神聖功巧別病之四法，而脈最為下，則安可執
巧之一法，而去其神聖功之三法耶，及夫八裏之脈皆有此義，以微脈居先，故於此
總而言之也。

沉脈輕手不見，重切之乃得，動在肌肉之下，其位屬陰，為病在裏，一名臟病，或
畜於胸及膀胱者，雖為腑病，其脈亦沉則皆宜下之。由十二臟腑俱在裏，而經絡皆
在表也，大抵但以浮為表，沉為裏，然雖臟為陰主裏，腑為陽主表，其於病脈之浮
沉有所不拘也，故太陰脾臟之病腹滿而脈浮者，桂枝攻於表也。夫脈沉數為裏熱，
沉遲為表寒，餘脈皆倣此。

或裏熱吐利氣液損虛損，或陽厥極深，或熱極將死者，亦皆見諸陰脈沉，切宜審之
不可妄以施治。

緩脈者縱緩而不急，似遲而小疾，緩而遲為寒，緩大而長為熱。

當傷風自汗，或自汗過多亦為遲緩，熱更甚也。

濇脈者澀而不滑也，或如刀刮竹或濇而止住者，濇之太過主液血衰。

由汗泄吐利或血溢血泄，或熱盛耗液而成燥也。一曰濇主心痛血少故也，以心養血
。

遲脈者一息四至以下也，遲為病寒，然熱盛自汗吐利過極則亦為遲也。

氣液損虛，故脈遲而不能數。

伏脈者脈附於骨，沉之甚也，伏主水畜於內，積飲不散也，伏位屬陰在裏深也，病
之寒熱以隨陰陽別之。

附切近也，水畜於內一名留飲。

濡脈者，按之似無，舉之無力也。有似微弱多兼於遲，主於極冷，然或熱泄後，或
熱極將死者脈亦濡弱，須以外證標本參之。

弱脈者軟虛而無力也，弱之虛冷必兼微與遲也，然而傷風中暑熱甚而自汗大出，則
亦緩弱而遲也。

  ==3（第六節）四時平脈

春弦，夏洪（一曰數，一曰鉤），秋毛（一曰潘，一曰浮），冬石（一曰沉）。

  ==3（第七節）六步主位平脈

初之氣自大寒日至春分，厥陰風木之陽用事而氣微。

故曰冬至後日甲子少陽主，然冬至甲子斯無常準，以大約分之一月，如在冬後即大
寒交初氣之分也，一歲六周甲子以應六氣，下皆倣此（一氣正月二月也）。

脈乍大乍小乍長，時物及風木之象也。

二之氣春分至小滿少陰君火之位，陽氣清正在兩陽合明之間，故又云陽明主。

脈弦也。

三之氣小滿日至大寒少陽相火之位，陽氣萬物皆盛，故亦云太陽主。

脈洪大而長，天氣萬物人脈與造化同。

四之氣大暑日至秋分太陰溼土之位，天氣尚盛而夏後陰已用事，故云太陰主，此三
陰三陽，與六氣標本之陰陽異矣。

脈緩大而長或云緊大而長者，傳寫之誤也。溼土主緩大而長，燥金主緊細而短濇，
以萬物乾溼明可見焉，時溼土盛膚腠開通汗液時泄，故脈雖大長而力緩不能緊也。
至秋後氣衰寒涼乍閉，故雖微細而力緊也。

五之氣秋分日以至小雪陽明燥金之位，氣衰陰盛故又云少陰主也。

脈緊細而微。

終之氣（一曰六之氣），小雪日以至大寒太陽寒水之位，陰極而終盡天氣之所收隱
，故曰厥陰主，厥者盡也。

脈沉短以敦（敦厚也），萬物收藏在內，寒氣閉塞而膚腠氣液不能散越，故脈沉短
而反有力敦厚而如石也。

凡四時六位平脈大退，則時氣有餘而為病。

如春弦，太過則風為病。

不及者氣衰而為病。

四時脈微見為平，此言過微也，如秋脈微而兼夏脈之類也。

反見他脈者，他氣有餘而來為病也。

遲為寒而數為熱之類也。

  ==3（第八節）結代促

結脈者遲緩而時一止，為陰也。主陰盛發燥煩滿，或陽厥極深，以至身冷脈微欲絕
而緩弱時一止者，亦胸煩燥，此止為熱極而非寒也，皆須以標本明之。

促脈者陽也，數而時一止也，主緊積氣痞憂思所成，亦或熱劇失下則令脈促，下之
則平也。

代脈者主緩弱而無力不能動，因而復動，病必危而死。

  ==3（第九節）趺陽脈

趺陽脈者胃土之脈也，趺陽脈遲而緩者，胃氣如經也。

動在足趺陽之經，故曰趺陽一日。衝陽者陽明所過之原，過者衝也。如經，如本經
之常脈。

滑為胃實，緊為脾強。浮而滑者，浮為胃虛，滑則為噦，浮而鼻中燥者必衄也。沉
為胃實（上本下故也），數為消穀（胃熱故也），緊則難治，蓋四時五臟皆以胃為
本，緊燥盛而土溼氣衰故曰難治。浮而大者氣實血虛也（氣為陽血為陰故也），浮
而濇者胃虛下利也（去液故濇）。伏而濇者，伏則吐逆水穀不化（內溼故也），濇
則氣不下食，脈不出則身冷膚。

  ==3（第十節）太谿脈

太谿者腎水之脈也，動於左足內踝下後跟骨下陷中，足少陰腎水之脈故曰大浮也，
太谿脈則腎氣如經也，弱則微煩，濇則厥逆（微厥也）。

  ==3（第十一節）死生脈候

陽病熱證不退，反見陰脈者死，（脈近於絕故也），汗後熱退而見陰脈者愈，陰陽
證脈平愈。傷寒咳逆上氣脈散者死（形損故也），脈浮而洪身汗如油，喘而不休，
水漿不入形體不仁（不仁者不和也），乍靜乍動命絕也。汗出髮潤喘不休者肺先絕
也，陽反獨留，體如煙熏，直視搖頭心先絕也。

唇吻（音穩），反青，四肢習者，肝先絕也。（槷，丑入切，汗出也，習，水流
不絕），此言汗不止也。環口黧黑，柔汗發黃者脾先絕也。（柔，虛也）。溲便遺
失狂言直視者腎先絕也（溲小便，便大便）。寸口脈陰陽俱緊盛，（寸口即氣口，
此言三部關前為陽，關後為陰），大汗出不解者死脈，陰陽俱虛熱不止者死，汗後
身涼息微見陰脈而靜者愈。身熱喘麤見陽脈而燥者死（汗不勝病也）。汗後微熱不
解者，病不可便言死也，脈如轉索者當日死。譫語身微熱脈浮大，手足溫者生，欲
作大汗故也（俗作好汗）。脈暴出者死，陰衰欲絕而陽暴獨勝，則脈暴出少間，陰
氣先絕則陽氣後竭而死矣。逆冷脈沉細者不過一日死，死證多矣，以至危極則無越
此矣。

傷寒直格卷上終

  ==1卷中

  ==2（第三章）習醫要用直格

  ==3（第一節）傷寒總評

傷寒六經傳受

經言寒傷形，寒傷皮毛，寒傷血，寒傷榮，然寒主閉藏而腠理閟密，陽氣怫鬱不能
通暢，怫然內作故身熱燥而無汗，故經曰人之傷於寒也，則為病熱，又曰夫熱病皆
傷寒之類也。內經既直言熱病者，言一身為病之熱氣也，以至仲景直言，傷寒者言
外傷之寒邪也，以分風寒暑溼之所傷，主療不同，故只言傷寒而不通言熱病也，其
寒邪為害至大，故一切內外所傷俱為受寒之熱病者，通謂之傷寒也。一名大病者皆
以為害之大也，又春曰溫病，夏曰熱病，秋曰溼病，冬曰傷寒。傷寒者是隨四時天
氣春溫夏熱秋溼冬寒為名，以明四時病之微甚，及主療消息稍有不等。大而言之：
則一也，非為外傷及內病有此異耳，或云冬伏寒邪於肌膚骨肉之間，至於春變為溫
病，夏變為熱病，秋變為溼病，冬變病為正傷寒病者，及名冒其寒而內生怫熱，熱
微而不即病者，以至將來陽熱變動，或又感之而成熱病，非謂伏其寒氣而反變寒為
熱也。經曰冬傷於寒，春必病溫亦其義也。亦有一時冒寒而便為熱病者，或感四時
不正乖戾之氣，或隨氣運興衰變動，或內外諸邪所傷，或因他病變成，或因他人傳
染皆能成之，但以分門隨證治之耳。經言此六經傳受乃外傷於寒，而為熱病之大略
主療之要法也。

大法曰傷寒一日太陽受之，故頭項痛腰脊強。

此足太陽膀胱之經也。故與經言五日足少陰腎水為其表裏，或言為手太陽者誤也，
此六經之證也，或以此直云傷寒不傳手經者，亦誤也，豈不詳熱論云：五臟六腑皆
受病。又刺熱篇皆言五臟熱病，但以熱病多足經，而其病甚少於手經，而其病微且
與足經微為兼證，汗下之治，但分表裏，故不單言手經而但寄於足經而己。若針刺
則本經補瀉各分五臟手足之經矣。

二日陽明受之故身熱目疼，鼻乾不得眠也。

三日少陽受之，故胸痛而耳聾。

四日太陰受之，故腹滿而咽乾。

五日少陰受之，故目燥舌乾而渴。

六日厥陰受之則煩滿囊縮。

或言傳手厥陰包絡相火，則水火既濟而愈。傳足厥陰肝經則土敗木賊而當死者，妄
說也，此經言足厥陰肝經之證也。

大法曰前三日，三陽病在表故宜汗之。

汗泄熱退身涼而愈。

後三日三陰病在裏，故宜下之。

下退裏熱則怫熱宣通，汗出氣和而愈也。亦有內熱下盡，無汗氣和而愈者也，或者
曰前三日寒在表者誤也，此皆熱證也。

或未愈者，再經衰之。七日太陽病衰，（自此以下皆言病自衰減），頭項少愈。八
日陽明病衰，身熱少愈。九日少陽病衰，耳能微聞。十日太陽病衰，身熱少愈，腹
滿如故。十一日少陰病衰，渴止不滿（以言腹不復滿），舌乾已而嚏。十二日厥陰
病衰，囊縱少腹微下，大氣皆去（言大病熱氣散去），病則瘳（音抽，愈也）矣。

此亦大略言之耳，傷寒傳受不必拘此，但以明其諸證而如法治療耳。

  ==3（第二節）裏外傷

如得病，脈便沉而裏病表和者，內傷也，脈浮而表病裏和者，外傷也。

病在身體四肢為表病，病在胸腹之內為裏病。

  ==3（第三節）表裏證

身熱為熱在表。言皮膚壯熱而反憎寒，非謂自發熱燥也。

引飲煩渴或小便黃赤為熱在裏，身熱飲水或小便黃赤為表裏皆有熱，身涼不渴小便
清白則表裏皆無熱。

不言為寒者蓋表裏熱微，則亦有身表不熱，而裏亦不渴故也。

渾身疼痛拘急，表熱惡寒而脈浮者皆為熱在表也。引飲譫妄腹滿實痛發熱而脈沉者
，皆為熱在裏也，胸痞痛或嘔而寒熱往來，脈在肌肉不浮不沉，則邪熱半在表半
在裏也。

夫邪熱在表而淺，邪微而畏正，故病熱而反憎寒也，寒則腠理益閟而怫熱益加故也
。熱在裏而深，邪葚則不畏於正物盛其極，故不惡寒而反自惡熱也，半在表半在裏
進退無常，則寒熱往來也，寒多為表多，脈稍浮熱，多為裏多，脈稍沉也，諸病寒
熱並同。惟瘧疾反此由表之正氣與邪熱並之於裏。表氣虛而裏熱實，亢則害承乃制
，故裏之火熱極甚而反兼寒冰，水化制之，故病熱極而反寒戰也。臨汗而戰及諸戰
皆然，寒戰為裏熱表虛故也，飲水而脈微不見也，裏之正氣與邪氣並出於表，則表
熱裏虛，是以煩熱汗出而脈浮也，經以熱並於裏之陰分，則為陰勝而發寒熱，並於
表之陽分則為陽勝而發熱也。俗未知其為表裏之陰陽而妄為寒熱之陰陽，故皆失內
經之本旨也。夫傷寒之寒熱者，惡寒為表熱裏和故脈浮，發熱為裏熱表氣不虛，故
發熱而脈沉實也。氣並不並故寒熱相反而有微甚也，熱並則甚，不並則微也。

  ==3（第四節）主療

傷寒表證當汗而不可下。

反下之則畜熱內餘，而成結胸，或為虛痞懊，喘滿腹痛下利不止，發黃驚狂斑出
諸熱變證，危而死矣。

裏證當下而不可汗。

反汗之則熱甚發黃，驚狂斑出譫妄而喘，悶亂危極而死矣。

半在表半在裏則宜和解。

相和通解表裏也。

不可發汗吐下妄治之，則有前諸證。

在上則涌（音湧，吐也）之。

言病在膈上，如胸滿而嘔，或眩脈關前緊甚者，宜瓜蒂散吐之。

在下者泄之。

言蓄熱下焦則承氣抵當之類，泄之皆隨病所在攻之。

傷寒無汗表病裏和，則麻黃湯汗之，或天水散之類亦佳。

身熱惡寒無汗脈浮緊而數者。

表不解半入於裏半尚在表者，小柴胡湯主之，或天水涼膈二藥各一服，合同服之尤
佳。表裏之熱勢俱甚者，大柴胡湯微下之，更甚者大承氣湯下之。

表雖未罷而裏證已甚，若不下之則表熱更入於裏，而裏熱危極宜以大柴胡大承氣下
之，雙除表裏之熱則免使但下裏熱而下後表熱，乘虛又入於裏而生結胸及痞諸病之
類也。

表熱多裏熱少，天水一涼膈半以和解也。

煎涼膈半服調天水一服，上下同法。

裏熱多表熱少，未可下之者，涼膈一天水半調之，勢更甚者，小承氣湯下之，表證
罷但有裏證者，熱傳於裏也，調胃承氣湯下之，但除裏熱也。凡此諸可下之，（言
大柴胡三承氣諸下證），通宜三乙承氣下之，善能開發峻效，而使之無表熱入裏，
而成結胸及痞之眾病也。

發汗不解，下證前後別無異證者，通宜涼膈散調之，以退其熱便無熱甚危極也。除
此之外遠勝小柴胡湯，兩感倣此而已。

但隨表裏微甚而以調之，兩感謂一日太陽與少陰兩證俱見，二日陽明與太陰三日少
陽與厥陰俱病，前六經之證是也。

傷風自汗表病裏和者，桂枝湯解肌。

無汗為傷寒不可服桂枝湯，有汗為傷風不可服麻黃湯。

半在表半在裏，（脈在肌肉而半入於裏），白虎湯和解之，病在裏脈當沉也，大承
氣湯下之。一法無問風寒暑溼有汗無汗，但有可下諸證，或表裏兩證俱見，而病日
深但目睛不了了者（ 昏昧不精明），或腹滿實痛者或煩渴，或譫妄或狂燥喘滿者
，或畜熱極深而將死者，通宜大承氣湯下之，或三乙承氣湯下之尤良，傷寒大發汗
，汗出不解反無汗，脈尚浮者，蒼朮白虎湯再解之。

或中暑大汗自出脈虛弱，頭痛口乾倦怠煩燥，或時惡寒，或畏日氣，無問表裏通宜
白虎湯，或裏熱甚腹滿而脈沉可下者，宜大承氣湯，或三乙承氣湯尤妙。傷寒表熱
極甚，身疼頭疼不可忍，或眩或嘔，裏有微熱不可發汗吐下，擬以小柴胡天水涼膈
之類，和解恐不能退其熱勢之甚者。

表熱勢甚而裏已有熱發，表未開則陽熱暴甚，故不宜汗之。表熱勢甚若吐下之，則
表之熱大乘虛而入反成結胸等證則危極也。

或大下後或再三下後，熱勢尚甚而不能退，本氣損虛而脈不能實，擬更下之，恐下
脫而立死，不下之則熱極而死。寒溫諸藥不能退其熱勢之甚者，或濕熱內餘下利不
止，熱不退者，或因大下後，濕熱利不止而熱不退。脈弱氣虛不可更下者，諸濕熱
內餘，小便赤澀大便溏泄頻併少而急痛者，必欲作痢也，通宜黃連解毒湯以解之也
。

或裏熱極甚而恐承氣不能退者，或以下後而熱不退者，或畜熱內甚陽厥極深，以至
陽氣怫鬱不能營運於身表四支，以致通身清（一作青），冷痛甚，不堪項背拘急，
目赤睛疼，昏眩恍惚，咽乾或痛燥渴，虛汗，嘔吐下利，腹滿實痛，煩冤悶亂，喘
急鄭聲。

鬱，鬱滯不通，鄭，音聲連濁，邪惡而不清雅也，此乃熱勢過極而語音濁亂不能清
利也，俗反妄傳以為寒極陰毒，誤之甚矣。

脈須疾數以其極熱畜甚，而脈道不利，及致脈沉細而欲絕。俗未明其造化之理，而
反謂傳為寒極陰毒者，或始得之陽熱暴甚而便有此證候者。

夫辨傷寒陰陽之異證者，是以邪熱在表，腑病為陽邪，熱在裏而臟病為陰也，俗乃
妄言有寒熱陰陽之異證者，誤之久矣。且素問傷寒直云：熱病誠非寒也，其三篇名
曰：熱論、刺熱篇、評熱病篇，及逐篇明言為熱，竟無寒理，兼素問及靈樞諸篇運
氣造化之理推之，則明為熱病，誠非寒也。寒病固有夫非汗病之謂也，且造化為汗
液之氣者，乃陽熱之氣所為，非陰寒之所能也，以觀萬物熱極而出液，明可知矣。
經曰夫熱病皆傷寒之類也，又曰人之傷於寒也，則為熱病，然既身內有陰寒者止為
雜病，終莫能為汗病也，況病法曰身熱為熱在表，飲水為熱在裏，其傷寒汗病，本
未身涼不渴，小便不黃，脈不數者，未之有也，雖仲景有四逆薑附之類熱藥，是以
治其本裏和誤以寒藥下之太早，表熱未入於裏，而寒下利不止，及或表熱裏寒而自
利者，急以四逆湯攻裏利止，裏和急以解於表也，故仲景四逆湯證後復有承氣下熱
之說也，由是觀之，傷寒汗病，經直言熱病而不言其有寒，無疑也。經言三陰證者
為邪熱在臟在裏，以臟與裏為陰也，宜下熱者也。夫傷寒陰陽之別者，但非表熱當
汗，而下之則死。裏熱當下，而汗之亦死。故仲景曰桂枝下咽，陽盛即斃，承氣入
胃，陰實即亡。死生之要在乎須臾，視身之盡不暇計日，此陰陽虛實之交錯，其候
至微，發汗吐下之相反，其禍至速，而醫術淺短者，懵然不知病源為始，乃誤使病
者殞沒。然則已謂邪熱在表則汗之，邪熱在裏則下之，熱在上則吐之，熱在下則泄
之，邪熱半在表半在裏則和解之，豈分寒熱陰陽之虛實，與陰陽汗病之證邪，況朱
奉議自言陰毒脈疾至七至八至以上，疾不可數者，陰毒已深也，夫既云疾至八至已
上，疾不可數者，正是陽熱極深之脈也，豈是陰寒歟。凡世俗所謂陰毒諸證，以素
問造化驗之皆陽熱亢極之證，但畜熱極深在內，而身表有似陰寒也。經云亢則害，
承乃制，言五行之道，實甚過極則反似克其己者，是為兼化，如萬物熱極反出水液
，以火煉金，熱極而反似水，是以火極而似水之化也。五行皆然故肝熱甚則出，
心熱甚則出汗，脾熱甚則出涎，肺熱甚則出涕，腎熱甚則出唾。今傷寒為作汗之病
氣者，乃陽熱怫鬱而否極復泰，即熱氣蒸蒸而為汗出也，如天時陽熱亢旱否極而泰
，則復為雨也，故欲雨則天乃鬱熱，晴霽則天反涼，人涼則病愈熱在病在。故病寒
者自是寒病，非此汗病之氣也，雖寒屬陰水，而天地陰陽氣液相生之道，則寒之化
不能更生陰水也，故古聖曰陽中生陰，陰中生陽，氣中生液，液中生氣，又曰積液
生氣，積氣生液，又經曰氣和而生猶液，然氣為陽物，故萬物之水液皆生於陽熱之
氣，如天氣陽熱極甚則萬物溫潤，而冬寒萬物乾燥，由是言之既為作汗之病，氣本
熱非寒明矣。故經又曰凡傷寒而成溫病者，先夏至日為溫病，後夏至日為暑病，暑
與其汗皆出，止言邪熱隨汗皆盡而愈也。又經曰：飲食飽甚汗出於胃，驚而奪精汗
出於心，負重遠行汗出於腎，疾走恐懼汗出於肝，搖體勞苦汗出於脾，此皆動亂勞
苦而致陽熱以為汗出，豈可反言作汗之病以為陰寒耶。今之俗醫不明陰陽變化之道
，而妄取陽主於生，陰主於死，而欲養於陽熱者，殊不知此言自生之後以顯為陽，
陽中生陰，故生者死之道也，既死之後以隱為陰，陰中生陽，故死者生之道也，此
古人之論道乃死生有無動靜隱顯之陰陽，非言寒熱之陰陽也。俗又妄言仙經云：純
陽升而為仙，純陽死而為鬼，因以養陽，熱者亦不知此，以陽主虛無而言，神為陽
正，形體而言，形為陰，言善養生者調順陽陰，煉就陽神超升棄。其陰體即純陽之
神，乃為仙也，不明道者寒熱不調，以致陰陽勝負耗絕，陽神惟存陰殼則遊魂，冥
冥非鬼何哉。此則修養家言形神之陰陽，而非醫家寒熱之陰陽也。俗又妄謂周易以
陽為尊為美為善，為剛為清為正，而陰邪反之。因以但欲養於陽熱者，此又不知易
象言陰陽體用之道以為教，非言一身寒熱之陰陽也，故陽健唱命而陰順和之，陰順
和之則陰陽和平而同歸善道，非以乾陽特為熱也。且夫子云：乾為天為圜為君為父
，為玉為金，為寒為冰，然則乾之純陽豈謂熱耶，此亦非特取寒冰為陽，是取寒冰
之勁健整肅，清剛為乾健之象耳。夫寒熱之卦，坎為中男迺少陽之卦，即寒冰也，
離為中女乃少陰之卦，即火熱也，坎離水火為夫婦，而易以陽剛坎水寒者為夫，而
陰柔離火熱者為婦，亦非以熱為陽剛，而寒為陰柔也，故易言陰陽者但以明其物象
，而非素問論病寒熱陰陽之氣也。設云乾為寒者本非取乾陽為寒，但取寒之勁慄清
整，像乾之道也。俗又妄言人生則身溫，而死則身冷，及病雖身熱未至於死，將死
者必熱反變寒而後死也。因云陽則生，陰則死，以此專欲養於陽熱，殊不知一身之
內，寒暑燥溼風火六氣渾而為一，兩停則和平，一興一衰病以生也。夫和平之常者
，溫涼得所適當，其陽和之氣如俗云人體溫和是也。然冬寒而人腠理閟密則身當溫
和，夏熱則腠理開通而多汗出，則身當微涼，相反者病。過與不及亦病。其中臟腑
陰分以為根本則固守陽和之氣，但當溫和乃為和平。唯臟腑之氣各隨五行，休因旺
相死之時位而微有虛實不一也。此之虛實乃自然之道，而不為病者。然冬腎水陰至
而寒，復以天氣寒則腠理閟密，而陽氣收藏固守於內，則適當其平而以能內外之寒
夏，心火陽旺而熱復，以天氣熱則膚腠開泄，而陽熱散越於外，適當其平而以能內
外之熱，萬物皆然，此陰陽否泰大道造化之理。蓋莫大乎此也。然雖秋冬否閉，此
以其肺腎陰王而得其所故，康彊省病而病亦輕微也。春夏開泰，以其肝心陽王故胠
（音區）弱多病，而病熱怫鬱則陽氣散越，故病甚而多死亡，及夫地理方位高下，
四時寒熱溫涼，安危壽天病同。故經曰：陰精所奉人多壽，陽精所奉其人天。又仙
經西山記言：平人四時嘗有唏，謂三焦相火無不足，八節不得吹，謂腎臟陰難得實
，然則豈可不明陰陽虛實，但欲養於陽熱耶。凡病致死者，陽和氣既不存，則止為
陰濕形體而已，非冷何哉。俗未知熱甚則熱畜於內，而陽氣不能營運於四肢身表，
故四肢逆冷，以致身冷脈細而微則死，畜熱甚者氣血不通而身面俱青，此則畜熱之
深也，所以仲景言：傷寒熱極失下則厥，厥深者熱亦深，而厥微者熱亦微，如此則
熱極而死者，莫不身冷脈微而以至於絕也，俗未明其然，直反妄曰：陽在則生，陽
去則死。又曰陽熱變為陰寒則死，因以但欲養其陽熱，而反致殘陰暴絕，則陽氣後
竭而死者，不為少也，俗醫未深明造化，又以妄為傷寒得之勢惡，陽勢暴甚而便畜
熱以深，身冷厥逆手足無復溫和者，直以為寒極而為陰厥，以對陽厥及表裏熱勢俱
甚，而不畜熱於內者，以為陽毒以配陰毒，分為寒熱陰陽之異證。曾不知傷寒汗病
，便是熱病，實無陰毒陰厥者也。嗚呼，病本熱甚，熱蘊於裏，則陽氣陷下以至厥
逆身冷，或青而脈微，乃妄以寒極，而內外急救其陽而反招其暴害，因以妄言必死
之證，間或彊實之人，素本不衰及熱鬱怫結，況衰微者偶中辛甘熱藥發散，而腠理
氣通怫熱以隨汗泄而愈者，遂以為必死之病而救之以活，反恨往之死者，救助其陽
之不及，因以互相議論，但見畜熱內結厥逆者或未厥者，早以溫之無用寒涼，恐成
陰毒陰證而死。俗醫治傷寒誤人多者，無過於此，後學之士但以素問運氣自然造化
之理，原其標本則明可見焉。且以依法救人，慎勿惑於眾人之言。故經曰：謹熟陰
陽，無與眾謀。又曰：知逆與從，正行無問，此其道也。

或兩感勢甚者，通宜解毒加大承氣湯下之，熱不退者宜再下之，然雖古人皆云：三
下之熱未退即死矣，亦有按法以下四五次，利一二行，熱方退而得活者，免致不下
退其熱而必死也，下後熱稍退而未愈者，黃連解毒湯調之，或微熱未除者，涼膈散
調之，或失下熱極以致身冷脈微，而昏冒將死者，急下之，則殘陰暴絕而死，蓋陽
氣後竭而然也，不下亦死；宜涼膈散，或黃連解毒湯養陰退陽，畜熱漸以宣散，則
心胸復暖，脈漸以生，至於脈復而有力，方可以三一承氣湯下之，或解毒加大承氣
湯尤良，後下後熱不解，涼膈散調之，愈後常宜服愈熱之藥，忌發、熱諸物。

  ==3（第五節）傷寒表證

夫傷寒之候，頭項痛，腰脊彊，身體拘急，表熱惡寒，不煩燥，無自汗，或頭面目
痛，肌熱鼻乾，或胸滿而喘，手足指末微厥，脈浮數而緊者，邪熱在表，皆麻黃湯
發汗之證也，或天水散之類甚佳，無使藥不中效而益加害也。

  ==3（第六節）益元散　（一名天水散，一名太白散）

治身熱嘔吐泄瀉，腸澼下痢赤白，治淋閉癃閟疼痛，利小腑，偏主石淋，蕩胸中積
聚寒熱，大益精氣，通九竅六腑津液，去留結，消畜水，止渴，利中，除煩熱心燥
，治腹脹痛悶，補益五臟，大養脾腎之氣，（此腎水之臟，非胃土之腑也），理內
傷陰痿，安魂定魄補五勞七傷，一切虛損，主癇瘈驚悸健忘，止煩滿短氣，臟傷咳
嗽，療飲食不下，肌肉疼痛，治口瘡牙齒疳蝕，明耳目，壯筋骨，通經脈，和氣血
，消水穀，保真元，解百藥酒食邪熱毒，耐勞役饑渴寒熱，辟中外諸邪所傷，久服
強志輕身，注顏益壽，及解中暑傷寒疫癘，饑飽勞損，憂愁思慮恚怒驚恐，傳染并
汗後遺熱勞復諸疾，兼解兩感傷寒，能遍身結滯，宣通和氣而愈，及婦人下乳催生
，并產後損液，血虛陰虛熱甚，一切諸證並宜服之，兼愈吹乳乳發，或已覺吹乳，
乳癰，頻服即愈，迺神驗之仙藥也。

石淋服金石熱藥，結為砂石，自小便中出，痛不可忍。

  ==3（第七節）傷風表證（一曰中風），豈有此理（一曰中風）

夫傷風之候，頭痛項強，股節煩疼，或目疼肌熱，乾嘔鼻鳴，手足溫，自汗出，惡
風寒，脈陽浮而緩，陰浮而弱也，（關前曰陽，關後曰陰），此為邪熱在表皆桂枝
湯解肌之證也。或汗出憎風而加項背強痛者，宜桂枝湯加葛根湯也。反無汗者宜葛
根湯，雖已服桂枝，反煩不解而無裏證者，先刺風池、風府，卻與服之，或服桂枝
大汗出，脈浮而洪大，再宜服之。發汗後半日許復熱煩，脈浮數者，再宜桂枝湯也
。當汗而反下之，不成結胸而但下利清穀不化，表證尚在者，表熱裏寒也。

此言承氣寒藥下之者也，或誤用巴豆熱藥下之，而熱利不止者，或表裏皆熱自利
，或嘔者皆宜五苓散止利兼解表也。

急以四逆湯溫裏利止，裏和，急以桂枝湯解表。

或表熱裏和下利同法。

或陽明病脈浮遲，汗出微惡寒，或太陰病腹滿而脈浮，或宜汗吐下之，但氣上衝而
脈浮者，並宜桂枝湯也。

脈反沉實者大承氣湯下之。

或下之早而心下痞，汗出惡寒，脈浮者，表未解也，先桂枝以解表，而後以大黃黃
連瀉心湯以攻其痞也。太陽病不解而畜血下焦者（見畜血門），先桂枝解表，已而
以下血也。

宜桃仁承氣湯或抵當圓攻之。

  ==3（第八節）俱中風寒

頭項痛，肢體疼，手足溫，為中風也，反無汗惡寒，脈浮緊者，為陰寒也，或頭項
痛，腰脊強，身體拘急，指末微厥，不自汗，為傷寒也，反煩燥而脈緩者，為傷風
也。風則傷衛，而寒則傷榮。

萬物必以陰求陽，陽求陰，陰陽相應則為和平，故榮者陰氣也，寒加之則傷耳，故
又曰寒傷血，血亦陰也，衛陽氣也，風亦陽也，故風加之則傷耳，故曰熱傷氣，氣
為陽也，經言陰寒主於閉藏，而陽熱主於開泄，故寒傷榮則腠理閉密，怫熱內作，
燥熱而無汗，故脈數浮而緊也，風傷衛則腠理開泄，而自汗也，故脈浮而緩，以邪
熱泄越，故脈不能實，陽明主於肌肉，故自汗多而脈反遲也，熱乃陽中之至陽，故
傷熱氣則大汗自出，病雖為熱，脈不能實而虛弱也，然怫熱痞閉無汗者，故當病也
，其汗泄通泰而亦病者，蓋泰極則否也，夫人氣和而為汗，如天地氣和而為雨，過
多則澇，久不雨則旱，有無多少貴乎應時興衰，失常則災害至矣，萬事皆然。

榮衛俱傷則表裏熱甚也，宜大青龍湯。

小青龍湯

治傷寒表未罷，心下有水氣。

表雖未罷，而已有熱入於裏，怫鬱於胃，則飲食水液不能傳化宣行，畜積不散而為
此，非裏熱大實煩渴，引飲過多，停積而為病者。

乾嘔發熱而欬，或渴或利或噎或小便不利，少腹滿或喘者。

水不浸潤宣散，滋潤腸胃臟腑，故熱而渴，或噎或喘或小便不利，少腹滿而喘也，
水液不能宣行，則溼熱甚於腸胃，故或利也。

小柴胡湯

治傷寒中風，其病半在表半在裏，（脈在肌肉不沉不浮），筋脈拘急。

身體疼痛，寒熱往來（惡寒為表熱，發熱為裏熱），寒熱往來者，邪熱半在表半在
裏也，進退不已，而言無常也。

或嘔或欬胸痞滿硬痛，下之前後無問日數，及汗後餘熱不解，或無問傷寒雜病，
蒸熱作發并兩感，可和解者並宜服之。

涼膈散（一名連翹飲子）

治傷寒表不解半入於裏，下證未全或復未愈者，或燥熱怫結於內，而煩心懊不得
眠者，反無問傷寒雜病，大人小兒臟腑積熱煩燥，多渴面熱頭昏，唇焦咽燥，舌腫
喉痹，目赤鼻，頷頰結硬，口舌生瘡，痰實不利，欬唾稠粘，睡臥不安，譫語狂
妄，腸胃溼燥，便尿悶結，一切風熱壅滯，風眩瘡癬，及傷寒陽明胃熱發斑，下證
未全者，或誤服煖藥過多為諸熱證，并酒甚熱毒，兼小兒斑疹痘瘡未出，及驚風積
熱，傷寒不能辨別者，或熱甚痘瘡已出未快者，或熱極黑陷將死者。

小兒疹痘未出，誤以熱藥發汗致使陽熱轉甚，則重密出不快，多致黑陷而死，因以
世俗多斑疹不敢服藥，以誤小兒諸病多矣，亦不知古人所留涼瀉之藥，通治風驚積
熱，傷寒熱病，縱誤是斑瘡亦使熱勢稍退，而稀少出快，早得痊安也，若用此最為
妙也。

閻孝忠集小兒方論未達錢氏本意，不明造化之理，反妄言疹病黑陷為寒，及曰凡斑
疹始終不可服涼瀉之藥，後人因之反致熱甚黑陷而死者，不可勝計也，閻公豈不詳
自所編錢氏方治斑疹黑陷，用牛李膏及百祥圓，凡寒藥下之而多得痊癒者，而不救
則必死，然則痘疹之為熱病豈不明哉，況經曰諸痛癢瘡瘍皆屬於心，及夫斑瘡黑陷
無不腹滿喘喝，嘶聲而小便赤澀不通，豈不是熱極乎，況斑疹本因熱而生，病勢轉
甚也，豈能反為寒者也。

並兩感諸證（三陰三陽雙傳諸證）並宜服之，或傷寒熱極將死，陰氣衰殘則不宜下
，下之則陰氣暴絕，陽氣後竭而死矣，惟宜養陰退陽以至脈浮而有力，而後以三乙
承氣湯微下之，下後未愈者，更以涼膈散調之，雖愈後猶宜少少服之，庶邪熱不致
再作也。

白虎湯

治傷風自汗，桂枝證表未解半入裏，可以和解者。

脈在肌肉而不可下者也。

或中暑自汗脈虛弱者。

熱傷氣而反自汗大出，故脈不能自實而反虛弱。

或傷寒自汗，脈滑數而實，表裏俱熱。

脈沉浮皆得有力而數，身熱頭痛煩渴腹滿，小便赤黃也。

或三陽合病，（言太陽少陽陽明合受其為病之熱氣），腹滿身重難以轉側，口燥面
垢，譫語遺尿，如誤發汗則譫言益甚，下之則便額上出汗，後必發黃。

或厥逆自汗者是謂熱越，（言自汗散越也），如或裏熱而脈厥者，或下證未全者，
兼和解兩感。傷寒此方最解頭痛并止自汗，無問中暑傷寒風熱雜病，及傳染時疫，
本非外傷風寒，脈便不浮，而自汗頭痛欲作汗病者，並宜服之。

無問四時，但隨證詳而用之，他藥倣此。

五苓散

治中暑并傷寒大發汗後，胃中乾煩燥不得眠，脈浮小便不利，後熱煩渴，及表裏俱
熱，飲水反吐（名曰水逆），或攻痞不解或口乾煩渴，小便不利，或痞尚不解自利
，或小便不利者。

凡用五苓散證，無問脈之沉浮。

或一切留飲，不散以此散水止渴，并解兩感太陽少陽俱病。

經言六經病證者是也。

或一切吐瀉霍亂（無問寒熱），及小兒瀉驚風（無問急慢）皆宜服之。

桂苓甘露散（一名桂苓白朮散）

治傷寒中風冒暑飲食，內外一切所傷，傳受溼熱內甚，或頭痛口乾，或吐瀉煩渴，
或小便赤澀大便急痛，或瀉痢間作，并一切溼熱霍亂吐瀉轉筋急痛，腹滿痛悶，或
中外諸邪所傷，而并吐瀉者，溼熱之時尤宜服之。

并治小兒驚風。

白朮散

治傷寒雜病一切吐瀉煩渴，霍亂虛損，及氣弱久虛，保衰老兼酒膈嘔噦。

四逆湯

治傷寒表熱未入於裏，誤以寒藥下之太早，其表熱本未入，而因裏寒下利不止，或
表熱裏寒自利不止者，急以四逆溫裏。

脈浮不渴，小便清白不溫，完穀不化者是也，或辨便溺之色者，須臾審其飲食萬物
之色也，或下後協熱利不止者，咽乾煩渴也，謹不宜溫也，宜五苓之類散其溼熱也
，惟裏寒者可以溫之，止其寒瀉。

利止裏和表證尚在者，急以桂枝湯解表也，或雜病寒飲嘔吐者，或寒溼泄瀉者。

然雖雜病若溼熱吐瀉者，不宜此方，雖亦有溼熱痞閉之微者，誤中辛熱開發而效甚
者，強劫不開，則怫熱病轉加也，惟裏寒可通用四逆湯也。

茯苓半夏湯

治傷寒雜病一切嘔吐，或喘欬頭痛者。

半夏茯苓湯

治傷寒雜病嘔噦，風眩疾逆欬喘頭痛，并風熱反胃吐食諸證。

黃連解毒湯

治傷寒雜病并酒燥熱毒，煩悶乾嘔口燥，呻吟錯語不得眠，凡一切大熱狂燥喘滿，
及陽厥極甚，畜熱內深，俗妄傳為陰毒者，（見前勢）表熱太甚，頭項肢體痛不可
忍，脈洪躁裏有微熱不可汗者，或溼熱內甚或欲作痢者。

大便溏數而少，急痛，小便赤或澀者，必欲作痢也。

或已利熱勢甚者，（并服本方），及下之前後寒涼諸藥不能退其熱，勢之甚者兩感
諸證同法。

兩感者一日太陽與太陰俱病，則頭痛口乾而煩滿，二日陽明與太陰俱病，則耳聾囊
縮而厥，通宜此方以退表裏諸熱，朱氏不明此皆熱證，妄言前三日真為病寒，以四
逆湯急溫裏，而後以桂枝湯急解表，大誤人也。此二方皆不可用，但隨表與裏，熱
勢微甚以退其熱，使無致熱極而死者是也，若勢甚宜下者，加大承氣湯下之，及夫
經言此三日傳受，亦大略之法也，大抵宜隨證以施治，亦不必拘也。

或勢甚欲下，慮不能退其熱者，加大承氣湯下之，或熱結極深，而諸藥數下畢竟不
能利，不救必死者，此法更下甘遂末一錢以下之（吐利同效），或但自熱結胸中，
心胸高起，腹雖不滿而但喘急，悶結譫妄昏冒，關脈沉數而緊者，尤宜此法急以下
。

  ==3（第九節）吐愈佳

瓜蒂散治表證罷邪熱入裏，結於胸中煩滿而饑不能食，微厥而脈乍緊者，宜以吐之
。

  ==3（第十節）諸可下證

大柴胡湯

諸服小柴胡湯證後病不解，表裏熱勢更甚，而心下急鬱微煩，或發熱汗出不解，下
心痞嘔吐下利，（已上屬太陽），或陽明病多汗，或少陰病下利清水，心下痛而
口乾，或太陰病腹滿而痛，或無表裏證，但發熱七八日，雖脈浮而數，或脈在肌肉
實數而滑者，及兩感諸證可微下者，雙除表裏之熱者，並宜此劑。

大承氣湯

治大小二柴胡證後，表裏俱熱病勢更甚者，或陽明脈遲汗出不惡寒。

陽明生肌肉熱，甚自汗多，故脈不能數而反遲也，裏熱更甚，故不惡寒而反微熱也
。

身重氣短腹滿而喘，有時潮熱。

惡寒為表熱，當汗而不可下，發熱為裏熱，當下而不可汗。

或手足心濈然汗出者。（濈，阻立切和）

今言唯手心足心氣似和然，而汗出也。

此大便已也，或吐下後不解，不大便五六日至十餘日，日晡潮熱，不惡寒，獨語
如見鬼狀刺者，發則不識人，循衣摸床，惕然而安，微喘，此陽明裏熱極甚也。

足陽明胃經外肌肉為十二經之長，內為五臟之本六腑之大源，故陽明胃病雖為腑病
其脈沉數而實者皆當下之也，然陽明熱甚，則大便自黃赤變褐，以至於黑者，難治
也。凡潮熱譫語不能食者，腸中已有燥糞，能食者，但耳，舊云腸中有燥糞，是
寄手陽明證在足陽明也，燥糞實非在於胸耳。

或陽明病下之後，心胸燥熱而懊煩燥者（亡液故也），或煩熱汗出則解復如瘧狀
，日晡發熱而脈沉實者宜以下也。

脈浮虛者桂枝湯主之。

或六七日不大便，目不了了，睛不和，無表裏證，大便難，身微熱者，或小便不利
，大便乍難乍易，時發微熱，喘胃不能臥者，有燥糞也，或三部脈皆平，心下，
或脈大而緊者，或下利脈滑而數者，或下利脈遲而滑者，遲由熱泄不止而致之，實
非寒也。

或少陽病二三日，口燥咽乾者，或自利清水色純青，心下痞痛，口燥者，皆溼熱相
搏於腸胃之內而成下利也，然熱則鬱結，溼則痞閉，故水液不結。

浸潤於外，則腸胃之外燥熱太甚而煩渴不止，腸胸之內濕熱瀉也，本因熱鬱而留飲
以成溼也。

或諸腹滿實痛煩渴譫妄，脈實數而沉者，無問日數，並宜大承氣下之，或裏熱燥甚
，腸胸怫鬱留飲不散，煩渴，止胸腹高起，痛不可忍，但嘔冷液，大渴反不能飲，
飲亦不能止其渴，喘急悶亂但欲死者，熱服下咽立止其渴，有若無病之人，須臾大
汗而愈，至此往往多未利而汗出，亦有藥力但隨汗之宣通則不利而愈者也。

小承氣湯

治傷寒日深恐有燥屎，欲知之法，少服小承氣湯，腹中轉失氣（謂動轉失泄之氣也
），有燥屎也，乃可攻之，不轉失氣者，必初後溏，未可以攻之，攻之則腹滿不
能食也，欲飲水而噦，其後發熱者，大便復而少也，宜小承氣和之，若腹大滿不
通與小承氣湯微和胸氣，勿大泄也，或陽明多汗津液外出，腸胃燥熱大便必而譫
語也，或譫語脈滑疾，或發汗吐下後微煩，小便數大便因者，或下利譫語者多復
有燥屎也，通宜小承氣湯下之，或得病二三日脈弱無太陽少陽證，煩心，心下，
至四五日，雖然食少，少與小承氣和之，令小安。

調胃承氣湯

治諸發汗和解吐後，不惡寒但發熱，而或蒸蒸然者，或日深心下溫溫欲吐，而胸中
滿痛，大便及溏，腹微滿鬱鬱微煩，先此時自極吐下者。（先蘇佃切）

先此時者，先於此時之前已曾自極吐下，而復此證也。

或日深裏熱譫語，法當承氣下之，誤以銀粉巴豆燥熱大毒丸藥下之，以致真陰損虛
則邪熱轉甚，（甚者為邪，衰者為正），因而熱下利不止，脈反調和也。（協，
胡劫切，和也，合也）

今言病本為熱，而又與辛熱大毒圓藥下之，則兩熱協和，相合而熱甚，下利不止也
，下利脈當微厥，而其熱藥攻之，故脈反適當，其調和也，言有熱利不止而脈反平
，或滑實大而緊者也。

或表裏裏和而下之太早，表熱乘虛入裏，而或不成結胸但為熱利不止，心下滿成
痛，煩渴咽乾脈滑數，而或實者或諸腹滿實痛者。

或煩渴譫妄者，小便赤澀，大便或或熱泄，脈滑實而緊甚也，並宜調胃承氣湯下
之。

三一承氣湯

通治大小調胃三承氣湯證。

大法表證罷，熱傳於裏則宜下之，熱除即愈，宜調胃承氣也，此失下熱極則危而死
矣。表病裏和則當汗之，熱泄身涼即愈，若反下之則表熱乘虛入裏，而成結胸之類
諸病也，或表熱半傳於裏半尚在表，則不可汗下，宜小柴胡之類和解之也，或表裏
兩證熱勢俱甚，而和解不能已者，雖邪熱半在裏半在表，法當寒熱往來，以其表裏
熱勢俱甚，故亦不惡寒而俱惡熱也，宜柴胡湯微下之，通除表裏之熱也，或誤用調
胃承氣，則止能攻裏不能除其表熱，或用小承氣多攻裏，少除表，則表熱乘虛入裏
，皆能為害也，其大柴胡證勢更甚者，宜大承氣下之，設未全愈而，或有表之微淺
邪熱入之於裏，以其厚朴枳實之類善開結滯，而不能成其結胸之類諸病也，故活人
書言攻裏之藥，調胃承氣最緊，小承氣次之，大承氣又次之，大柴胡最為緩慢，故
表證未罷，而為裏熱已甚，須可緩下者，先大柴胡，次大承氣亦可通也，若善論開
鬱結怫熱峻疾得利而效，至大設未全除而亦難再鬱結者，大承氣也，故活人書復言
大承氣最緊，小承氣次之，調胃承氣又次之，大柴胡最慢也，是以可急下之者，宜
大承氣也，故雖大柴胡亦可通用，而復無急下之證也，或可微下及微和胃氣者，小
承氣湯調胃承氣為後先之次，由是觀之，而緩下急下，善開發而難鬱結ˍ通用者，
大承氣湯最為妙也。故今加甘草名曰三一承氣湯，通治三承氣湯於效甚速，而無加
害也，然以其甘草味能緩急潤燥，而又善以和合諸藥而能成功，故本草云國老子也
，是以大承氣湯得其甘草則尤妙也。然此一方是三承氣湯合而為一也，善能隨證消
息，但有此方，不須復用大小調胃承氣等湯也。

或無問傷寒雜病，內外一切所傷，日數遠近，但以腹滿咽乾，煩渴譫妄，心下按之
痛，或但腹滿實痛，或小便赤澀，大便結滯，或溼熱內甚而為滑泄，或熱甚喘咳
悶亂，驚悸癲狂，目疾口瘡，舌腫喉痹，癰腫瘡瘍，或傷寒陽明胸熱發斑，脈沉須
可下者，及小兒驚風熱極潮搐涎喘昏塞，并斑疹痘瘡，熱極黑陷小便不通，腹滿喘
急將欲死者，或斑疹後熱毒不退，久不作痂者，（痂音茄，瘡痂也），或作斑癰瘡
癬久不已者，或怫熱內成癖堅積，腹滿而喘，黃瘦潮熱，驚風熱積，及大人小兒
久新瘧疾，暴卒心痛，風痰酒膈，腸垢積滯久壅風，暴傷酒食，煩心悶亂，脈數沉
實，或腎水陰虛陽熱暴甚而僵仆卒中，或一切暴瘖不語失音，或畜熱內甚陽厥極深
，脈反沉細而欲絕者，或表之沖和正氣與邪氣并之於裏，則裏熱亢甚而陽極似陰，
反為寒戰脈微而絕者，或風熱燥甚，客於下焦，而大小便澀滯，或不通者也。

風木能勝溼土，火熱能耗水液，因而成燥，燥則緊歛堅結滯不通，故風熱燥甚於下
焦，則燥糞結硬，腹又緊歛者，其燥糞不能相離，并膀胱燥鬱不能滲泄故不通也，
慎不可用銀粉巴豆大毒燥熱圓藥下之，反生燥熱而耗其陰液也，故傷寒下熱古皆禁
之，最宜三一承氣湯兼用下取法。

或產婦胎死不下者也。

風熱燥溼緊歛，則產戶不得自然開通也，其證逆，脈弦數而濇，面赤或青或變五色
，腹滿急痛喘閟，胎已不動者是也。手足溫而脈滑者，止為難產，但宜滑胎催生，
慎不可下也。

及兩感表裏熱甚欲可下者並宜三一承氣。

大承氣加甘草是也，或下食積及急攻結滯者，調下輕粉一字，滯下目疾口瘡咽喉瘡
瘍斑疹加涼膈散，下死胎加益元散。

十棗湯

治太陽中風下痢嘔逆，表證罷，乾嘔氣短不惡寒，汗出發作有時，頭痛心下痞
滿引下痛者，兼下水腫腹脹，并酒積食積一切腸垢積滯癖堅積，或畜熱心腹暴
痛，或瘧氣久不已者，或表之正氣與邪熱并甚於裏，熱極似陰而反寒戰，表氣入裏
而陽厥極深，故脈微而欲絕也，并風熱燥甚，結於下焦，大便不通，或實熱腰痛者
，及小兒熱結乳癖積熱作發，驚風潮搐斑疹熱毒不能了絕者，宜以下之。

瘀血下證  （瘀，於預切，積也，又音於）

桃仁承氣湯

治太陽病不解，而循經熱結在膀胱，其人如狂，血自下者愈。表不解者，先以桂枝
湯解表，已而但小腹急結者，乃以下之。或言少腹者，誤也，臍上為腹，腹下為小
腹，小腹兩旁謂之少腹，凡下皆作小腹也。

抵當圓

治傷寒裏熱小腹滿，當小便不利，今反利者，有畜血也，宜以下之。

抵當湯

治太陽日深，表證仍在，循經而熱畜下焦，脈微而沉，不結胸而發狂者，熱在下焦
，少腹當滿，小便自利也，血下乃愈，宜以攻之，或太陽病身黃脈沉者，循經而
畜熱下焦也，少腹小便不利為無血，小便自利如狂者，瘀血證也，或陽明畜熱內
甚而喜忘，（喜，許記切），或狂，大便雖而反易不難也，其色黑者有畜血也，
或無表裏證但發熱日深，脈雖浮者亦可下之，或已下後，脈數胸熱，消穀善饑，數
日不大便者，有瘀血也，並宜抵當湯下之。

  ==3（第十一節）發黃

茵陳湯

治陽明裏熱極甚，煩渴熱鬱留飲不散，以致溼熱相搏而身體發黃。

或言寒熱相搏而發黃者，誤也，則如萬物溼熱甚則自生黃色也，本傷寒，熱極失下
，或誤汗之、溫之、灸之、熨之，或誤服銀粉、巴豆大毒熱藥下之，反以亡液，損
其陰氣，邪熱轉甚，或下之太早，熱入裏，不成結胸，但以發黃者，或失寒涼調治
，或熱勢本惡，雖按法治之而不能退其熱勢之甚者，或下後熱勢不退皆能發於黃也
，大抵本因熱鬱極甚，留飲不散，溼熱相搏而黃也。

其候但頭汗出，身無汗，劑頸而還，小便不利渴飲水漿者，身必發黃也。

怫熱在表，燥而無汗，溼熱在裏，氣甚不能散越於外，則溼熱之氣鬱甚而上行，以
至頭面陽極之分，則溼熱蒸為微汗，而頸下無汗，然溼熱不能自然宣通，散越於周
身，故溼熱鬱之極甚，而面目遍身發黃色也，故白虎湯證遍身自汗出者，仲景謂之
散越不發黃也，小便不利者，溼熱發黃之證也，或小便自利，或狂，或大便黑者，
瘀血證也，發黃亦有譫妄者，本所不言以黃證未明，故不須言也。

宜茵陳湯調下五苓散以利小便，退其溼熱也，以大黃茵陳湯利大小便也。

  ==3（第十二節）結胸

汗下之後，不大便五六日，舌乾而渴日晡小有潮熱，從心至少腹滿而痛不可近，
脈尚沉緊滑數或但關脈沉緊者，通宜大陷胸湯或丸下之，或脈浮者，表未罷也，不
可下之，（下之死），宜小陷胸湯及小柴胡之類和解，未罷者方可下之，或結胸雖
脈浮而裏熱勢惡，須可下者，宜三一承氣湯，一服分作三次，約三時許服訖，得利
甚良，雖未利稍減，脈必漸沉，病微者止，用三一承氣湯半服，按而下之裏熱甚者
，以大陷胸湯大半服而下之。

謂有前藥之力也，然須二方中甘遂反甘草，或勢惡者，故意以甘草擊甘遂，使開發
峻疾而為效速矣，故世方及活人書雙圓子亦直用甘草甘遂也。

或但結胸別無大段熱證，但頭微汗出，脈沉者，水結胸也，通宜大陷胸湯。小結
胸者心下按之而痛，脈浮而滑，別無大段熱證也。

此亦下之早而熱結心胸也，但以熱微於大結胸，而甚於痞，但熱之微甚也，俗未明
之，又以妄謂但結胸無大熱證，為寒實結胸，殊不知素問明言熱病而實非寒也，及
夫臟結陰結陽結者，經以熱結於腑而腑為陽，是名陽結，熱結於臟而臟為陰，是名
陰結，一名臟結也，然熱結於腑則微而淺，故病厥微而易治，熱結於臟則深而當病
甚，故厥深而難治矣，或臟結畜熱極深而至身冷脈微而欲絕者，表之熱證反不見也
，俗未知本熱極而致反言陰寒臟結，本亦病熱極，俗又妄加熱藥，反絕殘陰而暴死
，十無一生，因以世傳臟結便為死病也，若以素問六氣脈證標本驗之，則明可見其
熱證也，留飲不散而成頭汗，而脈沉潛反附於骨者，積飲以成水結胸。

及水結胸者通宜小陷胸湯也。

  ==3（第十三節）痞

傷寒表裏俱熱，下證未全，法當和解，誤下之早則成痞，心下痞滿而不痛，按之軟
虛也。

然須裏之陰分已受熱入而為病，是謂病發於陰也，或熱微，下證未全，則不任轉瀉
，誤下之早，則裏之微熱除去之外，反為熱入所損，虛而表熱故虛入裏，雖不能成
結胸亦作痞也，俗醫妄謂陰寒之作發，下之早而成痞者，誤也，然病既已為陰寒，
何得更言發於陰也，寒病畢竟不可下，何得言其下之早也，既言其早則病熱發於陰
也，故此之邪熱病之表於陽分，而裏和未有邪熱，反以下之太早則裏乃極虛，而表
之全熱大入於裏，此失之至大，故成結胸而病熱勢惡也，痞則誤之小，故為熱勢輕
微也，小結胸者微於大結胸而甚於痞也，但分誤之大小熱之微甚，非謂痞為寒也，
故仲景本攻痞多用大黃黃連黃芩寒藥耳，後或以加附子乾薑之類者，是以辛熱佐其
寒藥，欲令開發痞之怫熱結滯也，非攻寒耳。故攻痞不開者，後當陷胸湯寒藥下其
熱也，或當用大柴胡、大承氣雙下表裏，而無使表熱入裏，以成結胸及痞，若誤用
調胃承氣但攻其裏，則表熱入裏而亦成痞也，或無問可下不可下，而誤用銀粉巴豆
燥熱大毒圓藥下之，反以損陰亡液以使怫熱太甚，亦或成痞或為諸熱變證，各以本
論詳之。

痞脈浮，而尚惡寒者，表未解也，當先桂枝湯解表已，而後攻痞也，或只服五苓散
便雙散表裏甚良，或痞惡寒而汗出者，或痞而煩渴小便不利者，或痞而留飲溼熱下
痢者，或已成痞而因藥利尚不止，以其痞滿誤更下之其痞轉甚，嘔噦下利心煩燥者
，無問痞脈沉浮，並宜煎生薑湯一味調下五苓散，每服四五錢頻服，或痞不已則後
亦實熱煩滿，或譫妄脈沉無他證者，宜大黃黃連瀉心湯，或用前方小陷胸亦得。

  ==3（第十四節）懊

懊者，煩心熱燥悶亂不甯也，甚者似中巴豆烏頭之類毒藥之狀也。

梔子湯

治懊煩心，反復顛倒不得眠者，燥熱怫鬱於內而氣不宣通也。

經曰血氣者，人之神，由榮衛血氣運行則神在乎其中也，然神行於表，則榮衛流注
於經，謂之行陽，令人寤猶天之日出為晝也，神行於裏，則五臟相生而順傳，謂之
行陰，令人寐，故神識外無所用而惑，神迷於內則復為夢也，猶日入於夜，其夫燥
金主澀，而溼土主滑，夫燥溼之體必先因之於彼氣而後為其兼化也，猶先大涼而物
後燥，乃風勝溼熱耗其液而成燥體，及熱太甚則萬物溼潤而出液者也，由是表熱無
燥者，氣血運行通利而成癲狂，走呼而力大者也，燥熱病於外者，氣血壅滯則痿弱
而無力也，故病內熱而無燥者，津液潤澤氣血滑利，則昏冒多睡也，如洗心散寒藥
言治多睡是也，故小兒晝精健夜安寢，由血液不衰也，夫燥熱病於內者氣血澀滯則
懊煩心不得眠也，夫傷寒之燥熱者，因於大發吐下或嘔吐瀉痢，自汗過多，或陽
熱太甚，損陰耗液亡液，則血衰而成燥熱也，或灸熨炙烙，或誤服熱劑或誤因銀粉
巴豆燥熱大毒圓藥下之，反損陰亡液，血衰則燥熱太甚，多為此誤。經曰：目得血
而能視，耳得血而能聽，手指得血而能操，掌得血而能握，足得血而能步，臟得血
而能液，腑得血而能氣，然則一身之至貴者莫過於血，故陽熱雖甚而血液不衰，則
榮衛通利而為病微，血液既衰以伐燥熱怫鬱則病甚也，且如酒熱方甚而血液未衰，
則氣血宣通而和暢，因其酒熱損陰亡液以致血衰，而酒漸以散之，燥熱怫鬱而煩渴
，病於酒也，而再飲後得平者，氣液宣行而燥熱怫鬱後得散也，或不受復者酒毒已
甚，燥熱不能散也，亦猶世俗妄意以分陽毒微於陰毒者，是謂內外燥熱太甚而血液
不衰，則血氣運行之太甚而為病者，猶泰極失常以為陽毒也，以血液衰竭燥熱太甚
畜之於內，則陽氣不能營運於表，故身青冷厥逆病危極將死者，妄謂寒極陰毒也
，因以中外急救其陽而反招暴禍，倘或病熱尚微，而誤中素問言辛熱開發強劫之效
，因以妄矜己能，以謂陰毒必死之證，救之以活，致使世俗愈惑，而惟恨救之不及
，誤人多矣，殊不知但以退熱潤燥散結，則氣液宣行而愈也，故經曰腎苦燥，急食
辛以溫之，開腠理致津液通氣脈也，然氣通和即津液宣行也，故經曰氣和而生津液
，相盛而神自生。

或胸滿結滯，或頭微汗出虛煩者，梔子湯主之，或少氣者加甘草一錢，或加嘔者及
初誤以圓藥下之者加生薑半兩，凡懊虛煩者，皆用涼膈散甚佳，及宜湯濯手足，
使心胸結熱宣散而已。

梔子厚朴湯

治心煩腹滿，坐臥不安。

傷寒直格卷中終。

  ==1卷下

  ==2（第四章）習醫要用直格

諸證藥石分劑

  ==3（第一節）麻黃散

麻黃（一兩半，去節，湯泡云黃汁焙乾秤），桂枝（一兩，削去皴皮，官桂是也）
，甘草（半兩炙），杏仁（二十粒，湯浸去皮尖雙仁者，下並同法）

右剉如麻豆大，每服五錢匕，（匕匙也，謂錢作匙抄也），水一盞半煎至八分，濾
去滓溫服，（滓，阻史切，澱也，也），衣覆以取微汗。

或溫病身煩痛小便自利者，加白朮四分微汗之。（每一分二錢半也）

  ==3（第二節）益元散（一名天水散，一名太白散）

滑石（六兩，白膩好者），甘草（一兩）

右為細末，每服三錢，蜜多許溫水調下，或無蜜亦可，每時日三服，或欲冷飲者，
新井泉調下亦得。解利發汗煎蔥白豆豉湯下，每服水一盞，蔥白五寸，豆豉五十粒
，煮取汁七分，調併三四服，以效為度。此藥是寒涼解散熱鬱，設病甚不解，多服
無害，但有益耳，本世傳名太白散，俗惡性寒。蔥易得之賤物，而又不明素問造化
之理，故不取本草神驗之言，而多不用焉，若以隨證驗之，乃凡人之仙藥也，何可
缺歟。

夫傷寒當汗則不可下，當下則不可汗，且如誤服此藥，則汗自不出而裏熱亦獲不效
，亦有裏熱便得宣通而愈者也，或半在表半在裏可和解而不可吐下發汗者，若服此
藥多愈，或不愈亦小減，加涼膈散和解尤佳，或自當汗解者更加蒼朮粗末三錢，同
蔥豉煎湯調服尤良，或孕婦不宜滑石麻黃桂枝輩發汗，即用甘草一兩蒼朮二兩同為
粗末，每服四錢，水一盞，蔥白五寸，豉五十粒同煎至六分，濾去滓熱服，併二三
服，取微汗是名逼毒散，非孕婦亦可服，或太白散加麻黃二兩去節，如法煎服，世
云神白散。

或逼毒散加麻黃與蒼朮等分去節，濟眾云青龍散。

或青龍散更加滑石末與蒼朮二倍，是為發汗之妙藥名曰大逼毒散。此方唯正可汗者
即用，誤服之則轉加熱也，或解利兩感煎涼膈調下益元散四錢。

或下乳用豬肉麵羹粥飲湯之類調下四錢，不拘時候日三服，及宜食肉麵羹粥。

催產溫香油漿調下五錢，併二三服以產為度。

或死肝不下者煎三乙承氣湯，一服調下益元散五錢，須臾更頻用油漿調益元散溫服
，前後俱下而胎下可活產母也。凡難產或死胎不下，皆由風熱燥澀緊歛結滯而不能
舒緩，故產戶不得自然開通也，此藥力至則結滯頓開而產矣，後慎不可溫補而反生
燥熱也，俗未知產後亡液損血，疼痛怖懼以致神狂氣亂，則陰氣損虛邪熱太甚而為
諸熱證，由不讀素問，不知造化，故不識證候陰陽，反以妄為產諸虛百損便為虛冷
而無熱也，誤以熱藥溫補，或見煩渴者，不令飲水，本雖善心，為害多矣，豈治病
之道，但以臨時審其臟腑六氣虛實，明其標本如法治之而已矣，此藥泛常多用，然
須為效至大，而俗以病異藥同，將謂妄行反招侮慢，今以黃丹加令桃紅色名曰紅玉
散。

加青黛令輕碧色名碧玉散。

加薄荷葉一分名雞蘇散，主療不殊，收效則一，俗目懵然，何能別此，可遠妄晦，
可顯玄功，後之學者其究心焉。

  ==3（第三節）桂枝湯

桂枝（去皮），芍藥，甘草（炙等分，三分為率）

右剉如麻豆大，每服八錢，水一盞半，薑三片，棗三枚擘破，煎至七分，令去滓溫
服，續後啜熱稀粥，溫覆令遍身微汗或暖也，及初夏可加黃芩一兩名陽旦湯，大熱
之分及素有熱入，可再加知母半兩，石膏一兩為末，或更加升麻一分，禁生冷粘滑
肉麵五辛酒酪息物等。桂枝證反下之，不成結胸及痞但腰滿證在者，本方倍加芍藥
，大實痛者更加大黃半兩，脈弱自利者不加。

  ==3（第四節）桂枝加葛枝湯

桂枝，芍藥，甘草（各  錢三分），葛枝（一兩三錢）

右如桂枝湯服。（謂如桂枝湯剉煎服也，下並倣此）。

  ==3（第五節）葛根湯

葛根（一兩），麻黃（泡去黃汁焙乾，秤三分），桂枝（去皮），芍藥，甘草（炙
，各半兩）

右如桂枝湯服。

  ==3（第六節）大青龍湯

麻黃（如前製），石膏（為末各三分），桂枝（一分半），甘草（炙一分），杏仁
（十枚，湯去皮尖雙仁）

右剉如麻豆大，抄五錢，水一盞，生薑三片，棗三枚擘破，煎至半盞濾去滓，溫服
，令身汗溼，未潤再服。

  ==3（第七節）小青龍湯

麻黃（如前製），半夏（湯洗），芍藥，細辛，乾薑，甘草（炙），桂枝（去皮三
分），五味子

右剉麻豆大，每服八錢，水一盞半，生薑四片煎至七分，絞汁溫服。渴者去半夏加
栝蔞根三錢。微利去麻黃加芫花彈子大。噎者去麻黃，加附子二錢（炮），以開怫
熱結滯。小便不利少腹滿者，去麻黃加茯苓四錢。喘者去麻黃加杏仁，製如前法。
此方燥至溫散其水，以潤腸胃臟腑之燥，以開發怫熱結滯者也。

  ==3（第八節）小柴胡湯

柴胡（去苗，秤二兩），黃芩，甘草，人葠（各三分），半夏（六錢，泡五七次）

右剉如麻豆大，抄五錢，生薑三片，棗三枚切，煎至半盞，濾去滓溫服，日三，小
兒一服作三服，諸藥法同。

  ==3（第九節）涼膈散（一名連翹飲子）

連翹（一兩），山梔子，大黃，薄荷葉（去毛），黃芩（各半兩），甘草（一兩半
），朴硝（一分）

右為粗末每服二三錢，水一盞蜜少許，或無蜜亦可，舊用竹葉或亦不須，煎至七分
濾去滓，溫服。熱甚者可服四錢，亦有可服一二十錢者。

治咽喉并涎嗽，加桔梗一兩荊芥穗半兩，咳而嘔者，本方加半夏半兩，每服生薑三
片煎。嘔血者，加當歸芍藥各半兩生地黃一兩，淋者加滑石四兩茯苓一兩，風眩
者加川芎防風各半兩石膏三兩，酒毒者加葛根一兩，斑疹痘瘡加荊芥穗赤芍藥川芎
防風桔梗各半兩，三歲兒可服七八錢，或熱甚黑陷腹滿急小便赤澀而將死者，此一
服更加大承氣湯約以下之，得利立甦。

凡言加者皆自本方加也，但加者每服五七錢以意加減調理。兩感傷寒下證前後，以
退表裏之熱者煎本方四五錢，調下益元散三四錢，其本方皆能治此諸證，但加即為
效也。

  ==3（第十節）白虎湯

知母（一兩半），甘草（一兩炙），粳米（一合），石膏（四兩為末）

右剉麻豆大，抄五錢，水一盞煎至六分，去滓溫服，無時，日三四服，熱甚者服七
八錢至十餘錢，或眩或嘔或咳者加半夏半兩陳皮半兩，每服用生薑三片煎服。

或傷寒發汗不解，脈浮者，加蒼朮半兩，名曰蒼朮白虎湯。

或發汗，或下後煩渴口乾，或脈洪大，或微惡寒者，或不可下者，或除可者之藥外
，並宜加人參半兩以調之，名人參白虎湯。

  ==3（第十一節）五苓散

豬苓（去黑皮），茯苓，白朮（各半兩），桂（去皴皮一分），澤瀉（一兩）

右為細末，每服二三錢，熱湯調下，惡熱欲冷飲者，新水調下，或生薑湯調下愈妙
，或加滑石二兩，甚或喘嗽咳煩心不得眠者，更加阿膠半兩泡。

  ==3（第十二節）桂苓甘露飲（一名桂苓白朮散）

桂（半兩），茯苓，白朮（各半兩），甘草（炙），澤瀉，石膏，寒水石（各一兩
），滑石（二兩，製加刖）

右為極細末，熱湯調下三錢，欲冷飲者新水調下，或生薑湯調下尤良，小兒服一錢
。

  ==3（第十三節）白朮散

白朮，茯苓（去皮），人葠，藿香葉（淨，各半兩），甘草（炙，一兩半），木香
（一分），葛根（一兩）

右為細末，白湯調下三錢，若煩渴加滑石二兩，病甚者為粗末，每服一兩半，水一
大升煎至七合，絞汁放冷從意續續飲之，小兒尤宜。

  ==3（第十四節）四逆湯

甘草（炙），乾薑（各一分），附子（半箇，生，去皮臍）

凡用附子以半兩重者佳，小者力弱，大者性惡，非稱處方之宜也，世皆美其大者，
未知古人之有則也。

右剉麻豆大，用水兩盞煮至一盞，絞汁分溫二服，強實人二劑作三服，或畜熱極深
者手足厥冷則不宜此方，當以下之也。

  ==3（第十五節）茯苓半夏湯

茯苓（去皮），生薑（取汁各一兩），半夏（一錢）

右剉麻豆大，用水一盞煎至四分，絞汁，下薑汁溫服。

  ==3（第十六節）半夏橘皮湯

半夏（泡如法），陳皮（湯浸洗去穰），甘草（炙），人葠，茯苓，黃芩（去腐心
各一分），葛根（半兩），厚朴（去皮各一分）

右剉麻豆大，用水三盞，生薑一分切，煎至一盞半，絞取汁，分四服，作一日，食
後，溫服。

  ==3（第十七節）黃連解毒湯

黃連（去須），黃柏，黃芩，大梔子（各半兩）

右剉麻豆大，每服秤半兩，水一茶盞煎至四分，絞取汁溫服，無時，日三四，以效
為度，每一二服效，或腹滿嘔吐或欲作利者，每服加半夏三枚全用，厚朴二錢剉，
茯苓去皮剉，水一盞半，生薑三片，煎至半盞，絞汁溫服，名曰半夏黃連解毒湯。
或欲急下者本方加大承氣湯一服，生薑煎如前法，以利為度。

一法為細末，水研如小豆大，溫水下二十丸，治積熱勞欬瀉痢甚良。

  ==3（第十八節）瓜蒂散

瓜蒂，赤小豆（等分）

右為細末以香豉半合（豆豉也），水一盞半煮取汁半盞，調下一錢匕，不吐加服，
得快吐乃止，虛人不宜。

  ==3（第十九節）大柴胡湯

柴胡（去苗），大黃（各半兩），黃芩，芍藥（各一分），半夏（二錢），枳實（
三錢，生用，小者是也），枳實不去穰為效甚速，下並同。

右剉麻豆大，分作三服，每服水一盞，生薑三片，棗三枚，煎至半盞，絞取汁溫服
，未利再服。

  ==3（第二十節）大承氣湯

大黃，芒硝（朴硝有芒頭者亦得），厚朴（去皮），枳實（各半兩）

加甘草一兩是名三乙承氣湯。

右剉麻豆大，分一半，用水一盞半，生薑三片，煎至六分，納硝煎一二沸，絞去滓
熱服。

凡煎藥須慢火煎，沸即下火為一沸，或言煎至幾分，亦如此法，煎不可強火耗去其
水也。

凡病熱鬱甚，而令服寒藥，則病能拒藥，多不能下，故經曰寒因熱用，未利再服，
熱甚者此一劑分大半作一服，未利再服少半，熱更甚者一劑都作一服，熱勢甚者亦
可併此二劑為一服，（劑分劑為劑，為一料），方得利而效者，臨時消息以利為度
。（消息，謂損益多少也）

凡用藥多少倣於此耳。

  ==3（第二一節）小承氣湯

大黃（半兩），厚朴（三錢），枳實（三錢）

右剉如麻豆大，作二服，每服用水一盞，生薑三片，煎至半盞，絞取汁熱服，未利
再服。或微下者，一劑分作二服。或和胃氣不欲利者，一劑分為四五服。

  ==3（第二二節）調胃承氣湯

甘草，大黃，芒硝（各半兩）

右剉如麻豆大，分一半，用水一大盞，煎至半盞絞去滓，納硝煎一二沸，熱服，不
利再服。

  ==3（第二三節）十棗湯

芫花（慢火炒變色），大戟，甘遂（各等分）

右為散細未，用水一盞，肥棗十枚切開，煮取汁半盞，調下半錢匕，強實人服一錢
匕，以意加減，快利為度。

  ==3（第二四節）桃仁承氣湯

桃仁（湯去皮尖雙仁，用板槌碎），芒硝（半兩），大黃（六錢），桂（去皴皮）
，甘草（各三錢）

右剉如麻豆大，分作三服，每服用水一盞，煎至半盞，下硝絞取汁，熱服，日三，
以微利為度。

  ==3（第二五節）抵當圓

水蛭（炒），蟲（炒，各七枚），桃仁（八粒），大黃（一錢）

右為細末，蜜和作二圓，用水一小盞煮一圓至六分，溫服，晬時血未下者再服。

  ==3（第二六節）抵當湯

水蛭（炒），蟲（炒去翅足，各十枚），桃仁（七枚），大黃（一錢）

右剉如麻豆大，分作二服，每用水一盞煮半盞，絞去滓，溫服，未下再服。（蛭，
之吉丁結二切，水蟣也，，莫庚切）

  ==3（第二七節）茵陳湯

茵陳蒿（去莖一兩，一名山茵陳），川大黃（半兩），山梔子（七枚，小者十枚）

右剉如麻豆大，用水二盞半，慢火煮至一盞，絞取汁溫服六分，未利再服四分，以
利為度，勢甚者作一服，未利再作，以意加減，當下如爛魚肚及膿血膠膘等物，及
小便多出金色如皂角汁，或見證將欲發黃者，此一劑分作四服，每服調下五苓散三
錢，凡治發黃無越此法也。

世俗有傳烙黃而或愈者，此強實之人素本中氣不衰，而及溼熱鬱之微者，烙之而誤
中，強劫開發得開氣血宣通即作汗而愈，或體質本虛溼熱結甚，則劫發不開而反致
死者不為少矣。莫若仲景法對證以藥致之，則免致強劫不開，而反誤人生命也，及
夫近世妄傳有寒極陰黃，而內外極救其陽，為害多矣，設若病微而誤中，開發得愈
亦以鮮矣，而傷生者不可勝言也。大抵凡諸黃者有二，一則溼熱氣而黃，萬物皆然
，又如麥秀而霒雨，溼熱過極則黃疸者也，及水澇而天氣溼熱則草木將死而色變黃
者也，或病血液衰則虛，燥熱太甚而身面痿黃者，猶亢旱而草木萎黃也。夫病燥熱
而黃者，當退熱潤燥而已，此傷寒溼熱極甚而發黃者，開結退熱雙利大小腑，以除
水溼則利和而愈也。（霒，於秫切，今作陰）

結胸而發黃者，同陷胸湯各半服下之，或誤服巴豆熱毒圓藥下之，及損陰氣遂協熱
利不止而發黃者，同大承氣各半服下之，亦有協熱利不止，更或結胸而發黃者，用
茵陳五分，同陷胸湯三分，大承氣二分以下之，或兩感發黃者，本方加黃連解毒湯
一服急下之。

或頭微汗小便利而微黃者，溼熱微也，宜此

梔子柏皮湯：

大山梔子（十枚），甘草（一錢），黃柏（半兩）

右剉如麻豆大，此劑則作二服，每服水三盞煮至一盞，絞取汁分三次，作一日服。

  ==3（第二八節）大陷胸湯

大黃，芒硝（各三錢），甘遂末（三字匕）

右剉如麻豆大，一劑分作二服，每服用水一盞，煮大黃至六分，內硝煎一二沸，絞
汁，一字匕半，溫服，未快利再服，熱惡不利者，以意加服。

  ==3（第二九節）大陷胸湯

大黃（半兩），葶藶（三錢微炒），芒硝（一分），杏仁（十二箇，草灰炒色變）

右大黃為細末，下葶藶杵，再羅研杏仁、消如泥，和圓如彈子大，每服一圓，入甘
遂末三字匕，白蜜半匙，水一盞煮至半盞，溫服，當一宿許乃下，未利，再服。

  ==3（第三十節）小陷胸湯

半夏（四錢湯洗，全用不剉），生薑（二錢切），黃連（二錢剉），栝蔞實（大者
半箇，惟剉其殼子則不剉，或但用其中子者非也）

右以水三盞，煮栝蔞取汁一盞半，內餘藥煮至一盞絞取汁，一盞分兩次溫服，以效
為度。

  ==3（第三一節）大黃黃連瀉心湯

大黃，黃連，黃芩（各一分）

一法加生薑一分甚良。

  ==3（第三二節）梔子湯

大梔子（七枚剉碎），豆豉（半合）

右以水兩盞煮梔子至一盞半，內豉煮至半盞絞汁溫服。

凡加者皆用梔子先煮。

或吐者止後服。凡諸梔子湯皆非吐人之藥，以其燥熱鬱結之甚，而藥頓攻之，不能
開通則鬱發而吐，因其嘔吐，發開鬱結則氣通津液寬行而已，故不須再服也。

  ==3（第三三節）梔子厚朴湯

大梔子（七枚），厚朴（半兩炙去粗皮），枳實（二錢）

右剉如麻豆大，以水一盞半煮絞汁半盞，溫服。

  ==2（第五章）泛論

凡傷寒熱病，下後熱不退，下證尚在者，再三下之，以熱退為度，雖熱退尚未痊愈
者，隨證調之。凡下之前後或大汗將出，或大汗已出，（俗言好汗是言大汗），或
汗後煩渴，及諸吐瀉雜病一切煩渴者，須以細細飲之，渴未止者頻頻時與，但不可
過多，以成留飲不散者也。留飲一名水畜，經曰積飲。

夫留飲謂水液留積畜聚於內，而不滋潤傳化者也，夫腸胃燥熱太甚則結滯，而氣液
不能宣通，故雖飲而難以止其煩渴也。若以頓飲過多則水溼過極，而腸胃燥熱沸鬱
，轉以加其水溼痞閉，故成留飲，而心腹滿痛或為吐瀉也。

設若不與飲之，則燥熱轉甚危而死矣。

夫腸胃之燥溼，猶地最澇，適當其宜，皆不可過與不及，凡治病之道以調六氣陰陽
，使無偏傾各守其常平和而已。嗟夫！世俗或以妄為冷水寒藥水損脾腎隔卻大汗，
但令中外俱熱，而欲望其作大汗者，或大汗欲出腸胃燥熱煩渴，及汗已出反慮水卻
大汗不與水者，或氣弱久虛煩渴者，或吐瀉煩渴者，或產婦煩渴，皆以妄為氣虛不
可飲水也，此乃未知古人云：渴欲飲水為熱在裏也，若夫正氣既衰，邪熱燥甚而煩
渴者，若非水液寒藥滋養救其殘陰，退其邪熱則陽熱暴甚而為害速矣。況不與水而
反以大毒熱藥燥之，寍無損者耶，旦如酒之體者水也，比之飲水則過能多飲，而旋
能消散之，外轉能發於渴者，以其苦熱養於心火，則陽盛陰衰而燥去水溼之體，故
旋能消散而善多飲水也，其酒之善多飲者，以其酒之熱毒，若非復以水體勝之，則
亦少飲。疾醉者強以飲多，則燥熱太甚而多生病也，然酒力之熱善消水體，復制酒
力以其熱力多於水體，故飲多即熱醉，而燥盡水體勢力尚在，則燥勢煩渴而病於酒
也，然酒之熱耗盡水體之外，尚能燥熱煩渴為病，況病於燥熱太甚而煩渴，反不與
水者，豈不知其害耶。凡燥熱煩渴者腸胃易為怫鬱，常以退熱開結散水潤燥之藥調
之，免致燥熱太甚則怫鬱以成留飲，雖多飲亦不止其腸胃臟腑之燥熱煩渴，而或腸
胃之內溼甚以成吐瀉也，涼膈白虎五苓及桂苓甘露之散類，隨證以調之也。

或成留飲諸病者，隨證燥之。

宜小青龍湯，五苓，桂苓甘露，黃連解毒湯，小陷胸，大承氣之類證本方論中。

  ==2（第六章）戰汗

熱病大汗將出而反寒戰者。

古人以百病皆為雜病，惟傷寒名曰大病，俗言汗病是也。經言大汗者，非謂邪熱自
汗大出者也，乃陽氣怫熱鬱結後，得開通發散宣通，則蒸蒸而為汗出，是謂大汗，
言大病怫熱，邪毒之氣鬱極，迺發以為汗出，故曰大汗也，故經曰大氣皆去，病得
已矣。

表之正氣與邪熱并甚於裹，大熱亢極而反兼水化制之，故反寒慄也。（化謂造化之
化也）

經曰少陰所至為驚，或惡寒戰慄譫妄，謂少陰君火熱氣之所至而為此等之病也。又
經曰諸禁豉慄如喪神守，皆屬於火。注云熱之內作，然禁俗作噤豉振搖而動也，言
禁冷振慄反寒戰也。經曰亢則害，承乃制，謂五行之道微者，當其本此實其過亢則
反兼勝己之化，以制其甚。老子云天之道，其張弓乎，高者抑之，斯其道也。經云
水曰靜，順謂靜，而自已無為，但順物之氣味也，及方圓不與物爭乃至柔順者也。
水本寒，寒極則水冰如地而能載物，又經曰冰發而雹雪是水寒亢極，而反似剋水之
土化，是謂兼化也，故病寒極者反堅滿也，夫土主溼霒雲雨而安靜，雨溼極甚則飄
驟散落，是反兼風水制其土溼也，故經言痙為溼極而反似風強病也。木主生榮而王
於春，其氣溼其本風，風大則反涼而毀折，是兼金化制其本也，故風病過極則中外
燥澀，皮膚皴揭，反氣運行之燥澀，而筋脈瘛緩是反兼金化也。

金主於秋，而屬於陰，其氣涼，涼極則天氣清明而萬物反燥，燥物莫若火，是金極
反兼火化制之也，故為病血液衰少，燥金之化極甚則反熱也，燥物莫若火，夏月火
盛熱極，甚則天氣曛昧而萬物反潤以出水液，林木流津及體熱極而反出汗液，以火
煉金，熱極而反化為水，是火極而反兼水化制之也，故病熱極則反出五溼，婦人帶
下淋瀝及厥逆身冷，或為惡寒戰慄而或反冷痛也，俗以帶下直言冷病，及惡寒戰慄
便為陰寒者，俗醫未知此也。

天道造化，病微必當其本化，寒見水化，熱見火化也；病甚者反似勝己之化，如寒
極反似濕土，熱極反似寒水之化也。嗟夫百病之極甚者，其狀反似於己之相反者，
俗醫不求其病之本氣，而百端擬疑，莫知真源不得已，而但隨兼化之虛象妄為其治
，反助其病而害於生命多矣，以至舉世皆云病至危極之時，則陰陽反變而無能辨別
也，殊不知但以運氣造化之理推之，則設若千變萬化而歸其要則一也，何得有難易
之二耶，故經曰：夫標本之為道，要而博，小而大，可以言一而知百病之害。經又
曰善言始者，必念於終，善言近者，必知其遠，是則至數而道不惑所謂明矣。故老
子曰：不窺牖見天道，不出戶見天下，其出彌遠，其知彌少，蓋知要與不知要也。
古聖曰反常合道，謂古聖天理大道合同，而常俗之心則有相反者也。然古聖道不離
於俗者，謂道包於俗而入俗也。又云俗自離道者，常俗莫能合於道也。夫俗則有相
，而道本無形者，正如五行之變化，微則守常而本化自見，乃有相之俗，是化以自
見也，甚則反似勝己之化，乃無相而反常合道，是謂變以其取變於本化之相，而反
見勝己之化也，變化之道多端，此則微甚外相之變化也。故仙經曰大道似不肖，厚
德若不足，即藏其本相於內，而反變化勝己之化於外，無相乃反常合於道者也，卻
以道眼觀之，則求其內也，若但以俗眼觀其外，則逐相而遷，何由得其要也。故聖
經所論天地變化與道合同，而俗無所慊，但隨俗見編集方論，有乖其理，祗合俗心
，致使後人皆由說反自以為明，而聖經之妙理瞢然罔究，病者無辜竟罹橫夭吁，可
痛者，且如經言陽勝則熱，陰勝則寒，俗直謂陽熱之氣勝則發熱，陰寒之氣勝則發
寒者，皆經之本旨也，此言表裏之陰陽，正氣之虛實，言正氣勝者為不病，而不勝
者為病也，故經曰陰勝則陽病，陽勝則陰病，陽勝則熱，陰勝則寒，是謂表陽之正
氣為不病，裏陰之正氣衰而為受病也。裏陰之正氣勝為不病，表陽之正氣衰而為受
病者也，此皆熱在表裏陰陽之部分者也，然病勝在裏為陽勝陰虛病當發熱，故發熱
為病熱在裏，陽勝陰虛，下之則愈，汗之即死者是也。表熱裏和則病當惡寒，為陰
勝陽虛，汗之則愈，下之即死者是也。故熱在表為陰勝陽虛，而言惡寒之寒則為寒
也，熱在裏為陽勝陰虛，而言發熱之熱則為熱也，故傷寒表熱則惡寒當汗，裏熱則
發熱而當下之。又經曰重寒則熱，重熱則寒者，非謂病寒而極重反變也，此重言當
有兩重惡寒則不惡寒而惡熱，謂表熱惡寒為一寒也，若裏之陽和正氣，又出之於表
則又當有一重惡寒，是謂重寒則反不惡寒而為發熱也，若表之正陽之氣與邪熱并入
於裏，則為兩重發熱則不發熱，而後禁慄寒戰也，此反言陽和衛氣并之於表陽分，
則病氣之勝為陽勝也，病氣與衛氣并甚於裏之陰分，則為陰勝也，此亦表裏之陰陽
正氣之與邪熱相併，而以言為虛實也。然邪熱在於表，則惡寒，而熱與裏之衛氣并
之於表，則反煩熱也。邪熱獨在於裏則發熱，而表之正氣與邪熱并之於裏，則反寒
戰也。故經云陽虛則外寒，陰虛則內熱。此言不併者也，正氣虛而受邪熱，故言虛
也。又曰陽勝則外熱，陰勝則內寒，此言併者也，夫表裏陰陽之分，受其邪熱之所
在，其沖和正陽之衛氣，又為邪熱相并，而為病之所正氣轉實而不虛，故經言勝也
。

故經瘧論云：陽氣并於陰當是之時，陽虛而陰實，外無氣，故先寒慄也。陰氣逆極
則後出之陽，陽氣復併於外，則陰虛而陽實，故先熱而渴。又曰并於陽則陽勝，并
於陰則陰勝，陰勝則寒，陽勝則熱，是言表裏之陰陽熱氣之虛實，非寒熱陰陽之虛
實也。故經曰病在陽則熱而脈燥，在陰則寒而脈靜，然氣并於內而外無氣，故寒戰
脈不能燥，甚而沉細欲絕，靜或不見也。

夫瘧者，邪熱與衛氣并則作發，而不并則休止也。故經曰衛氣相離或病得休，衛氣
集則復病也。故又云陰虛而陽實，實則熱矣，衰則氣復反入，入則寒矣，祗言表裏
之陰陽氣不并者為虛，而并者為實，其為病之氣者，乃熱之一也，俗未明之，直以
經言陰勝則寒，不明其經意以病熱而反惡寒戰慄，便為陰寒之病，誤之久矣。其陰
寒之為病者，脈遲細不煩渴，小便清白，吐利腥穢，屈伸不便，厥逆禁固，體寒而
不熱，不惡寒，無戰慄者也。故經言人多病氣也，陽少陰多，故身寒如從水中出，
又曰人有身寒，湯火不能熱，厚衣不能溫，不凍慄，此是陰寒為病。而直云不凍慄
寒冷也，夫陽動陰靜，故經云：戰慄動搖為陽火熱氣以為病也，反寒冷者，亢則害
，承乃制，是火熱極而反似寒水者也，故病寒戰者反渴，及雜病而害戰者多有燥糞
也。及夫平人冒寒而戰慄者，寒主閉藏，而外冒於寒，則裏熱怫鬱，而表之陽和衛
氣以外寒逼入於裏，則陽并於陰而寒戰也。夫恐極而戰者，經言五志過極則勞傷本
藏，恐為腎，故經曰恐傷腎，然腎傷而虛，則心火自甚而熱也。又經曰恐則氣下，
然陽主出行舒榮，故心火之志喜則身心放肆，而陰主收藏，故腎水之志恐則身心收
歛也，夫恐則腎虛心實而熱，正氣收藏陷下於裏，亦是陽并於陰而寒戰也。夫酒噤
而戰者，腸胃酒熱未散，身表酒力已消，則陽熱易為畜熱入裏，故但冒於寒則陽并
於陰而寒戰也，夫欲汗而寒戰者，傷寒日深表證罷，畜熱於裏則發熱也，若表裏之
正氣并入裏，則火熱無極而反寒戰也，陰分陽熱之氣逆極，而後出之陽，則煩熱而
大汗作也。

世所謂交陽者，非陰寒交熱以為陽熱也，乃怫熱畜之於裏，而鬱極迺發，則交傳出
之於表之陽分，是謂交陽而後作汗也，或怫鬱過極而不能交出於表者，是鬱極不發
，否極不泰，即正氣衰，殘陰氣先絕，則陽氣後竭而死矣。夫欲汗，而脈忽沉細而
或不見者，陽表正氣并入於裏故也，交陽而燥亂昏冒者，裏熱鬱極迺發而欲出，以
怫鬱而陽之氣極不能出，故氣亂則神背而燥擾也。

凡欲作汗，無問病之微甚，或以經新下者，或下證未全者，恒以涼膈散調之，甚者
宜黃連解毒湯，或下後二三日，或未經下腹滿煩渴脈沉實，而有下證者，三一承氣
湯下之，勢惡者加黃連解毒湯下之，或已戰不快者，或戰後汗出不快者，或微戰數
次經大戰而汗不出者，乃并之不甚而病之不速也，通宜三一承氣湯，或更加黃連解
毒湯下之，以散怫熱而開鬱結也。

大法曰：脈浮不可下，傷寒病已有裏證，脈沉之下，裏證尚在，脈漸浮，至一二日
汗不能出者，裏證鬱發之不峻病已，三一承氣湯微下之。凡此諸可下者，或得利而
汗便出者，或服藥而怫鬱頓然開發，先汗出而後利者，或利性但隨汗出，泄則氣和
而愈，更不利者，說不快交不過而死者，止由裏熱極甚而不能開發也。故常以寒涼
或下怫熱免致，但以其作汗而為邪熱，耗絕陰氣而死也，或不戰而汗出者，眾不能
盡而陽不并陰也，或戰而無汗而自愈者，津液已衰，以經發汗吐利，或自汗吐利亡
液過多，則津液衰竭無由作津，但氣和而愈也。

或不戰無汗而愈者，陽不并陰則不戰，津液已衰故無汗而已也。

世俗未知，而直以惡寒戰慄名陽熱氣虛，陰寒實勝，因而為治，誤人多矣。

  ==2（第七章）受汗

夫大汗將出者，慎不可限其煩熱，而外用水溼及風涼制其熱也。

陽熱開發將欲作汗而出者，若為外風涼水溼所薄，則怫熱反入於裏，而不能出泄，
病多危極而死矣。

亦不可恨其汗遲，而厚衣壅覆，欲令大汗快而早出也。怫熱已甚而鬱極迺發，其發
之微則順，甚則逆，順則發易，逆則發難，病已怫熱作發而煩熱悶亂，更以厚衣壅
覆太過，則陽熱暴然太甚，陰氣轉衰而正氣不榮，則無由開發，即燥熱喘滿，危而
死矣。

  ==2（第八章）汗後

雙解散

普解風寒暑溼，饑飽勞逸，憂愁思慮恚怒悲恐，四時中外諸邪所傷，億覺身熱頭疼
，拘倦強痛，無問自汗無汗，憎寒發熱，渴與不渴，有甚傷寒疫癘汗病，兩感風氣
雜病，一切舊病作發三日，裏外並宜服之。設若感之勢甚，本難解者，常服三兩日
，間亦漸減，可並無所損，或裏熱極甚，腹滿實痛，煩渴譫妄須可急下者，以大承
氣湯下之，三一承氣湯亦妙也。或下後未愈或證未全，或大汗○後逆氣，或汗後餘
熱不解，或遺熱勞復，或感他人病氣汗毒傳染，或中瘴氣馬氣羊氣一切穢毒，并漆
毒酒食一切藥毒，及墜墮打撲傷損疼痛，或久新風眩頭疼，中風偏枯，破傷風，洗
頭風，風癇病，或婦人產後諸疾，小兒驚風，積熱瘡瘍疹痘諸證，無問日數但服之
，周身中外氣血宣通病皆除愈。（是防風通聖散加天水散各一半）

防風，川芎，當歸（切焙），芍藥，薄荷葉（淨），大黃，麻黃（去根苖節），連
翹，芒硝（別研各半兩），石膏（別研），桔梗（各一兩），滑石（十五兩別研）
，白朮，山梔子，荊芥葉，甘草（四兩剉），黃芩（各一分）

右為粗末，每服五錢六錢，水一大盞半，入蔥白五寸，鹽豉五十粒，生薑三片，煎
至一盞，濾汁去滓溫服，無時，日三四服，以效為度，常服三錢，水一中盞煎六分
，絞汁溫服，不拘時，兼夜四服，設痊愈後更宜常服，使病不再作。新病不生並無
過，竟無問歲數，乃平人常服之仙藥也，凡人已衰老則腎水真陰損虛，即風熱燥鬱
甚，精血涸竭枯燥而死，但以此藥扶補滋潤者也。嗟夫世俗反以妄傳中年以上，火
氣漸衰止是虛冷更無熱病，誤服熱毒之劑害人無數，豈知識病之法，全憑勝證以別
寒熱陰陽虛實，豈可以中年上下為則耶，此藥除孕婦及產後月事經水過多，并泄瀉
者不宜服，或治雜病亦宜，治風熱極妙，一名通氣防風散，一名通解散。

  ==2（第九章）傷寒傳染論

夫傷寒傳染之由者，因聞大汗穢毒以致神狂氣亂，邪熱暴甚於內，作發於外，而為
病也，則如西山記曰：近穢氣而觸真氣。錢仲陽云：步履糞穢之履，無使近於嬰兒
，若聞其氣，則令兒急驚風搐也。孫真人云：乘馬遠行至暮當沐浴更衣，然後方可
近於嬰兒，使不聞馬汗氣毒，不然則多為天吊急驚風搐也，故剝死馬者，感其毒氣
而成馬氣丁黃之疾，皆由聞其毒氣之所作也。故聖惠方一法大汗出，則懸藥於戶，
辟其大汗穢毒，無使傷於人也。世以艾灸席隅者，皆其義也，多染親屬憂戚侍奉之
人，勞役者由其神氣怯弱，易為變亂故也。何以知傳染，脈不浮者是也，若誤以熱
藥解表，不惟不解其病反甚而危殆矣，其治之法，自汗宜以蒼朮白虎湯，無汗宜滑
石涼膈散，熱散而愈。其不解者適其表裏微甚，隨證治之，而與傷寒之法皆無異也
。

傷寒直格卷下終。
